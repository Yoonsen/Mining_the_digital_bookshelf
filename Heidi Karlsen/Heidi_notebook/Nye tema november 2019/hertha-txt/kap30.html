<!-- page 361 -->

<h1>Ännu ett bröllop</h1>

<p>Tyst som en kärlekens viskning om förgätenhet av forna felsteg var
det bröllop, som förenade Amalia Hård med Yngves broder.

<p>Men efter vigseln stod en moder lutande med glädjetårar över ett
slumrande barn och viskade: "Mitt barn, mitt barn, sov nu roligt, sov
sött, ingen skall härefter kalla dig oäkta.  Gud har förlåtit din
moder!..."

<p>"Och din fader!" sade sakta en manlig röst, i det Yngves broder
lade sin hand på gossens huvud.

<p>När Amalia uppreste sig trycktes hon i Herthas systerliga famn.
Sedan förde Amalias make henne fram till Yngve, i det han sade: "Låt
oss båda tacka honom, som lärde mig mina plikter mot dig och vårt barn
och som gjort mig det möjligt att framdeles uppfylla dem."

<p>Yngves broder var även han en skön yngling, men med ett mera vekt
tycke än den äldre, manligare brodern.

<p>"Låt oss nu äta och dricka på saken!" sade muntert den lilla
pastorn, "ty det är intet svenskt bröllop det, på vilket man icke får
äta och dricka; och det går inte an att expediera giftermålen i vårt
land

<!-- page 362 -->

såsom de där tokingarna engelsmän och amerikaner göra det, bara en
vigsel och så rutsch i vagnen att fara till världens ända!...  Nej,
låt oss bli vid att följa våra förfäders och gamla Homeros' plägseder;
de hedersgubbarna glömde aldrig att vid alla passande tillfällen äta
och dricka, och därför följen mig nu till bröllopskalaset."  Och
härmed gick pastorn förut utför trappan och förde det lilla sällskapet
in i skolsalen, som de funno sandad och granrisströdd, samt i mitten
ett uppdukat bord vid vilket Mimmi Svanberg och pastorskan ivrigt
sysslade.

<p>Detta var en överraskning för Amalia och Hertha.  Men det behöver
icke sägas huru trevlig den lilla måltiden blev, kryddad som den var
av välvilja och hjärtlighet.

<p>På eftermiddagen samma dag avreste Yngve med sin unga broder för
att återkomma när helst en vink av Hertha gav honom hopp om en gynnsam
vändning för deras framtida förhållanden.

<p>Folket i Kungsköping -- som i vår historia motsvarar kören i det
grekiska skådespelet -- giorde många uppbyggliga och moraliska
reflexioner över det giftermål, vilket på det hela godkändes såsom
alldeles i sin ordning, ehuru fru Uggla och många goda själar runkade
huvudet över dess framtida utsikter.  Amalia steg emellertid betydligt
i anseende och gunst i staden, och fru Tupplanders fiendskap strandade
mot hennes goda förhållande och hennes vänners trofasta stöd.

<p>Vad våra övriga vänner och bekanta i Kungsköping beträffar under de
sju åren, så ha vi det att nämna, att Mimmi Svanberg fortfor att vara
allas råd och hjälp i staden, varför hon av åtskilliga sina vänner
titulerades "Stadsrådinnan".  Vi se henne jämt på färd, jämt i
verksamhet, än med myrtenkronan för en brud, än som biträde vid en
begravning, än görande en insamling för en krympling, som behövde en
brunnskur, än med ett litet knyte kaffe och socker

<!-- page 363 -->

och fint bröd under kappan vandrande i skymningen att skaffa litet
glädje i ett fattigt hem, eller på en stor bal under skämt och allvar
lockande folk att tjäna varandra utan att de märka det.  Alltid glad,
alltid god, spinnande en mängd barmhärtighetens trådar utan att
någonsin trassla in dem, syntes hon vara till för att på ett nytt,
glatt sätt tjäna alla och att visa, huru lycklig man kan vara därvid.

<p>Mången undrade på huru Mimmi Svanberg med blott ringa egna
tillgångar kunde ha tillfälle att göra så mycket för andra.

<p>"Mina tillgångar äro människohjärtan", svarade hon en gång på ett
sådant yttrande, "och vår Herres hjälp.  Aldrig ännu har jag
misströstat om något gott."

<p>Och efter allt torde dessa tillgångar vara våra säkraste fonder.
Men man måste förstå att göra insatser i dem.

<p>Eva Duva blommade som en ros på prästgården, omfattad med outsäglig
kärlek av sina fosterföräldrar, delande dagen emellan de friska
hemsysslorna under pastorskans ledning och det moderliga värv, som hon
önskat sig, "ty", skrev hon till en av sina vänner, "när aftonen
kommer och jag går in i mitt trevliga rum för att vila efter dagens
göromål, då komma ett par små armar och lägga sig omkring min hals och
en liten rosenmun viskar vid min kind smekande ljuva namn, och jag
känner mig moder!  Jag har aldrig varit så lycklig, i synnerhet sedan
jag nu har Maria här med mig."

<p>Den goda, verksamma pastorskan har verkligen ernått den lyckan att
ha två döttrar i huset, och "det är alltid något", säger hon lycklig
däråt men ändå längtande att få flera.  Hon strävar alltjämt att få en
större lokal för småbarnsskolan, men möter alltjämt härvid en mängd
svårigheter, vilket är så mycket mer att beklaga, som småbarnens antal
i skolan alltjämt tilltager, sedan "mor Amalia" förestår

<!-- page 364 -->

den, och den lilla sångerskan Mina med den klara rösten och de klara,
fromma ögonen lärer barnen sjunga "så roliga visor".

<p>Staden bygges emellertid upp och syskonföreningen utbreder sig och
blomstrar därinom, knytande vänliga förhållanden emellan de förmögna
och de fattiga, knytande här och där bland dess medlemmar ett äkta
förbund eller ock vänskapsförbund, som även de kunna tillfredsställa
varma hjärtans behov.  Ett sådant knöts emellan grevinnan B. och Mimmi
Svanberg, som förskönade bådas liv och fortfor även då den senare blev
gift, men härom framdeles!

<p>Professor Methodius hade icke ännu fått sitt system att rätt "ta
skruv", och han hade sju gånger låtit omtrycka första arket till sitt
stora verk.

<p>Protokollsekreteraren N. B. hade icke ännu fått sin bok emot
fruntimmersföreningar färdig.  Ryktet började gå att han var på väg
att inträda i en enskiid fruntimmersförening, att han ämnade -- gifta
sig.

<p>Men vill du se vid slutet av våra sju år ett verkligen lyckligt
äkta par, så se i deras hem doktor Hederman och hans Ingeborg.  Hon
alltid flitig, huslig, lika mycket om med grovt eller fint -- han med
en son och en dotter lekande på sina knän, blickande med en kärlek som
gränsar till vördnad på sin ädla maka, vars "kamel" han allt emellanåt
gör sig en heder av att vara, helst sedan Ingeborg blivit klen till
krafter och ej orkar gå mycket.  "Men vad gör det?" säger hon, "jag är
ju så lycklig ändå!" Hon är sin mans hjälp ej blott i hemmet utan även
i hans medborgerliga liv i tillsyn om de fattigas barn och hans goda
anstalter för dem.

<p>Fru Uggla, som ej längre kan sucka över de sju mamsellerna Duva och
deras framtid, alldenstund att tre av dem blivit gifta, två upptagna
på prästgården och föräldrarna nu ha blott två kvar i hemmet, dem de
icke vilja mista för något pris, fru

<!-- page 365 -->

Uggla, som ser sin dotter lycklig och i de bästa villkor, nästan
dyrkad av den bästa man, som blott har det felet att ha "besynnerliga
upptåg och tillställningar" för sig ibland, fru Uggla vet icke rätt
vad hon för det närvarande skulle sucka över.  Hon begynner därför att
gruva sig över alla de barn, som Ingeborg troligen skall få och över
deras framtid, i synnerhet om de äro flickor.

<p>Att kungsköpingsborna hade mycket att säga över Herthas
uppfostringsanstalt och i synnerhet över aftonsamtalen, ha vi redan
nämnt.  Dessa fingo emellertid allt mera anseende i staden, och man
kom allmänt överens om, att vardagsskolan var förträfflig och att
samtalsövningarna kunde vara mycket nyttiga för övning i främmande
språk.

<p>Och nu vilja vi återvända till --

