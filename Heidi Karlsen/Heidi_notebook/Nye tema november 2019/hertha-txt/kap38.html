<!-- page 395 -->

<h1>Stycken ur Herthas dagbok</h1>

<p>Det är nu mer än tre år sedan jag här skrev något om mig.  Efter
Yngves bortgång hade jag i visst avseende förlorat intresset för mig
själv, och tid och tankar blevo upptagna av arbetet för att leva.  Nu
skriver jag åter för att sysselsätta mig, ty jag har nu god tid.  På
Marstrands klippor, ombrusad av det stora havet, njuter jag en liten
tids vila för första gången på många år.  Vad det är skönt, vad det är
underligt och ljuvligt att för en stund icke ha annat att göra än
blommorna och träden: låta sig badas av solen, smekas av vinden!  --
Dock hade jag ej kommit hit för min skull, ty mig hjälper ej mer den
ljuvliga luften av "Sverges Madeira", om än den kan göra mig litet
gott, men min Maria behöver baden; hennes bleka läppar och kinder säga
tillräckligt, att hon lider av den sjukdom, så vanlig hos unga
flickor, som sitta mycket inne och arbeta med undervisning.  Ack!
Detta liv och arbete är ej för henne, ty hon älskar det ej; men var,
utom i detta, finnes bröd för henne?  Jag ser mig om för henne, men
finner intet.  Hon blev ej skapad att kämpa med fattigdomen och nöden.
Märtha skall bättre uthärda denna kamp.  Men i den enda befattning,

<!-- page 396 -->

som står henne öppen -- hushållerskans, vad utsikt har hon?  Vad skall
bli den tänkande unga flickans framtid?!...

<!-- sic Sverge below -->

<p>Sverge!  dina unga döttrar föder du alltför styvmoderligt upp, och
det skall hämnas på dina söner och döttrar allt intill tredje och
fjärde led.

<h2><i>1:sta augusti.</i></h2>

<p>Jag fyller i dag 41 år.  Men jag känner mig ung ännu.

<p>Jag tycker, att jag först nu kunde rätt begynna att leva för andra,
om blott -- jag hade tid.  Friska känslor, nya tankar komma med de
friska fläktarna från havet, nya utsikter öppnas, stora som den
oändliga rymden!...  Kunde jag utveckla, meddela vad som dagas inom
mig; men -- på jorden blir det ej, ty snart måste jag dö.  och jag
önskar ej att leva, då jag ej kan verka mer.  Jag vill ej som en
gagnlös börda förtära det lilla jag nu kan lämna efter mig åt mina
systrar, mina älskliga vårdarinnor.

<p>Maria har gott av baden, av det friska lantlivet här, och jag kan
följa henne på båtfärder ut i skären.  Hur frisk och svenskt
egendomlig är icke denna natur!  Man ser att börja med endast nakna
grå klippor ombrusade av de blå vågorna, överallt klippöar och skär.
Men man kommer dem närmare, och liksom med trollslag öppna de sig och
upptäcka tjusande lunder och trädgårdar, där höga, vita liljor blomma
i klippornas sköte och murgrönan och vild kaprifolium lindar sig kring
den mossiga graniten.  I dälderna, vid bergens fötter, är växtligheten
härlig, och från alla punkter ser man det rörliga blå havet och andas
dess förfriskande mjuka luft.  O!  denna natur, detta hav, hur många
tankar väcka de ej, tankar, som jag här på jorden ej skall hinna tänka
ut.

<!-- page 397 -->

<h2><i>7:de augusti.</i></h2>

<p>Är det sjukdomen, som åter tar överhand, eller är det denna
sysslolöshet, som ej duger för mig, men sömnlösheten tilltager och
bittra tankar och känslor, som jag ej vill ha, som jag ber Gud befria
mig if rån, återkomma ånyo.  Anblicken av mina systrar väcker dem
även, ty -- vad skall det bli av dem, när jag är borta?  Min faderliga
vän lagman Carlsson är borta också.  Mina systrar ha i världen ingen
vän, intet stöd.  Båda äro välbegåvade, men icke ovanligt begåvade
unga kvinnor, ovanliga blott i sinnets ädelhet och i offrande kärlek.
Huru olika hade ej deras lott kunnat bli, om de tidigt fått öva sina
krafter till ädel självbestämmelse i en atmosfär av frihet, och om den
förmögenhet, som...  tyst, tyst bittra sinne, tyst!

<p>Gud!  -- det är ej dig, allgode fader, som min röst anklagar; ty du
förklarade kvinnan fri och utrustade henne med mångahanda goda gåvor,
och du skapade jorden rik och skön.  De band, som du pålagt, äro
kärlekens, äro andens; o, huru villigt böjer jag ej mig för dina
lagar!  Men för människostadgar, som binda vad du haver löst, som
stänga vägen, som du låtit upp, som njuggt som allmosa tillmäta den
frihet som du givit åt alla, som stäcka samvetets och kraftens vingar
för att kvarhålla själarna i träldom, för dessa stadgar böjer jag mig
i evighet ej!  Och de människor, som kvarhålla dem och "ropa frid där
ingen frid är" -- "de veta icke vad de göra".  Fader tag denna
bitterhet ur mitt hjärta och giv mig din frid förrän jag dör.

<h2><i>10:de augusti.</i></h2>

<p>Den ettersprutande ormen vill icke vika, och det är mig ett tecken,
att jag måste hem, att arbeta, verka för mitt värv medan dagen är.
Det skall giva mig frid.  Jag lämnar Maria i Ingeborg Hedermans vård
och reser hem med min Märtha.

<!-- page 398 -->

<h2><i>Idunasalen.  September.</i></h2>

<p>Åter i mitt hem, i mina vanliga omgivningar, i min skola, och jag
är bättre, lugnare.  Det ligger i tankens verksamhet för andra en
mäktigt helande kraft.  Den är av Idunas förnyande frukter.

<h2><i>Oktober.</i></h2>

<p>Men länge skall jag ej kunna verka mer.  Jag måste upphöra med min
vardagsskola.  Helgdagsskolans timmar skola ha mina sista stunder.
Doktor Hederman har lovat mig att jag ej skall överleva vintern.  Gud
vare tack, att jag icke under flera års sjukdom måste förtära det
lilla jag nu kan lämna mina systrar!

<p>Mycket hade jag ännu att säga dem och mina andra unga vänner, men
jag måste nu sammantränga allt mot medelpunkten, mot "det ena
nödvändiga" för deras medvetande, deras liv.  Så starkt, som jag
känner det själv, vill jag lägga på deras hjärtan eller rättare
samveten deras eviga bestämmelse, deras <i>ansvarighet som
människor</i> och medlemmar av ett samfund, omfattande hela
människosläktet, för att förena det genom Kristus i Gud, i hans
himmelska samfund av fria helgade andeväsen.  Och därför vare du
allena vår lärare under den återstående tiden, du gode själarnas
herde; och må din storhet och de horisonter, som du öppnar över
människolivet, naturen, evigheten, en ny himmel och en ny jord utplåna
allt smått och trångt eller själviskt ur de ungas sinnen!  Sedan skall
jag dö nöjd.  Någon lyckligare än jag skall fullfölja vad jag begynt,
men -- jag har dock begynt verket, och jag ser omkring mig en liten
flock, som modigt skall kämpa för en bättre framtid i sanningens och
samvetets namn.

<p>Under vintern blev Hertha tidtals sängliggande, men som hennes
hjärtlidande hindrade henne från att ligga, bäddades hon så, att hon
till hälften satt

<!-- page 399 -->

i sängen.  Större delen av tiden tillbringade hon likväl sittande i en
bekväm karmstol, ty gå förmådde hon föga mer.  Här sysselsatte hon sig
med att skriva något, som hon ville lämna som ett testamente till sina
unga vänner.  Ibland skrev hon även i sin dagbok.  Om våren skriver
hon där:

<h2><i>April.</i></h2>

<p>Doktor Hederman har bedragit sig och mig; jag lever ännu och skall
kanske leva länge på detta vis ännu.  Min största fruktan är, att jag
skall bli mina systrar en börda, förtära det lilla jag kunde lämna
dem!...  Fader, låt det icke ske!

<h2><i>1 maj.</i></h2>

<p>På länge har jag ej haft en dröm värd att anteckna.  Men i natt
drömde jag skönt.  Jag såg åter de tre nornorna, de stränga moderliga
tre, som jag förr ofta sett i mina drömmar; de framträdde nu ur en
mörk skog och vinkade mig dit in, i det de drogo sig tillbaka.  Jag
följde deras kallelse, men ej utan en rysning för den dunkla skogen,
vars fläkt andades kall på mitt bröst.  Men när jag inträdde där,
öppnade den sina pelarrader, och de höga furustammarna lyste och
doftade härligt; i djupet av naturtemplet såg jag icke nornorna utan
tvenne gestalter, som syntes likt skuggor, men de kommo emot mig och
allt som de nalkades fingo de färg, bestämda former, strålande
skönhet.  Jag kände igen dem, de voro Alma och Yngve, de logo mot mig
och vinkade, och -- jag vaknade med högt klappande hjärta och känner i
glädje vad drömmen bådar mig.

<h2><i>Augusti.</i></h2>

<p>Min Iduna, alla mina älskade bildstoder, min boksamling, mina
tavlor äro -- försålda till en rik man, som därmed vill pryda sin
villa.  För att jag icke må nödgas beröva mina systrar det nodvändiga,
det

<!-- page 400 -->

lilla kapital jag avlagt för dem, måste det icke nödvändiga föryttras.
Jag söker att taga det kallt men ändå svider hjärtat.  Hade jag fått
behålla min förmögenhet, eller fått leva längre, så hade jag inrättat
Idunasalen till en slöjdskola för flickor och ynglingar och satt min
snälla Märtha till dess föreståndarinna men -- denna framtidsplan
måste begravas liksom mången annan.  Välan!  Vad är det mer?  "Naken
kom jag ur min moders sköte, naken skall jag återvända dit."  Men ännu
en afton, innan Idunasalen är öde och tom, vill jag där se omkring mig
mina unga vänner, min själs barn, tala med dem ärmu en gång -- <i>den
sista</i>.

<p>Den, som ett par veckor senare hade sett den festliga församlingen
uti Idunasalen en skön septembereftermiddag, hade icke kunnat ana, att
den tysta, hemska gästen, vars bild egypterna hade närvarande vid sina
festliga måltider som ett "memento mori", även här var närvarande, var
den hemliga värden, så skön var den dräkt, bakom vilken han doldes, så
ljus, så glad syntes tavlan av livet, som här belystes av en klar
höstsols vänliga strålar.  Man såg i dessas glans en flock festligt
klädda unga flickor, alla i vita, enkla dräkter, alla med levande
blommor i håret och mitt i denna krets av unga behagliga väsen --
flera av dem voro vackra, allas anleten lyste i denna stund av en inre
strålning, som lät dem synas sköna -- satt i sin länstol en ädel
kvinnogestalt, även hon vitklädd och med ena handen omfattande en stav
med vitt elfenbenshuvud, vid vilken hon liksom höll sig upprätt, under
det hon med klara, lysande blickar och ett uttryck av osäglig moderlig
huldhet såg omkring sig på de unga flickorna och talade med dem.  Väl
var hennes ansikte avmagrat och liksom plöjt av lidandet, men något
var dock där, större än lidandet, något som härskade över dess spår
med underbara drag och dagrar av skönhet och gav det ett ljus, ett
liv, en

<!-- page 401 -->

förklaring sådan som ingen konstnärs pensel, endast själen kan ge
människans anlete.  Hon bar ännu högt sitt huvud och uttrycket av
moderlig kärlek blandade sig i hennes blick med det av den inspirerade
lärarinnan.  De unga flickorna kände det djupt.  Förtjusta och
ödmjuka, fulla av hängiven kärlek, smögo de sig till henne att kyssa
hennes händer, hennes kläder, och ehuru hon vanligen ej älskade, ej
tillät smekningar, lät hon det i denna stund ske.

<p>Hon hade icke låtit de unga ana avsikten med denna fest såsom
avskedsfest, men något inom dem tycktes säga dem dess mening och gav
dem en innerlig och högtidlig stämning.  Ett par av dessa unga flickor
tillhörde samhällets högsta klasser, ett par voro döttrar av
hantverkare, de flesta tillhörde medelklassen; de voro alla
helgdagsskolans barn.  Vid Idunabildens fötter var ett bord dukat med
blommor, smakfullt ordnade i antikt formade urnor, och betäckt med en
stor rikedom av årstidens frukter.  Hertha lät rulla sin länstol (de
unga flickorna tävlade om att biträda härvid) till bordet, och här
deltog hon med de unga i måltiden, sedan hon först i allas namn tackat
för dessa gåvor alla goda gåvors givare.  På länge hade Hertha icke
känt sig så plågfri, så stark.  Stundens liv återgav färg åt hennes
kinder; hennes unga elever sågo på henne med glädje och trodde, att
hon skulle återvända till livet, bli dem återskänkt, och glädjetårar
glänste i mångens öga.  Under det att hon som värdinna utdelade med
frikostig hand de skönaste frukter till sina unga vänner, ledde hon
samtalet på dessas odling och på människans kallelse som
naturförädlare; och som vanligt sökte hon väcka de ungas tankar på den
del i arbetet, som företrädesvis tillhör kvinnan, lät dem själva yttra
sig häröver, och som vanligt utkastade hon sina egna ledande, livande
tankar i ämnet.  Hon talade om det kvinnliga inflytandet genom ett
utvecklat

<!-- page 402 -->

skönhetssinne, dels även praktiskt genom trädgårdsodlingen.  Hon
hänvisade på den sköna myten om Iduna och hennes äpplen såsom en
sinnebild av den unga kvinnans förhållande till naturen och
människorna.  Paradisets lustgård liksom skymtade fram i hennes
framställning, genom den jordiska trädgården.  Olof E., den enda unge
man, närvarande vid festen, läste sedan på Herthas uppmaning en kort
avhandling över "människan som naturförädlare".  Den unge mannen hade
en klar blick och varmt sinne för detta ämne, och hans tankar
överensstämde i allt med Herthas.  Likväl hördes han ej nu med den
uppmärksamhet, som han hade förtjänat.  De unga ville, det var
tydligt, i denna stund helst lyssna till Hertha allena.

<p>Efter den glada måtiden samlade hon dem åter kring sig, såsom vid
samtalsstunderna, och bad om deras uppmärksamhet för vad hon hade att
nu säga dem, och man kan ej beskriva den djupa uppmärksamhet, med
vilken deras blickar, deras själar liksom hängde vid den älskade
lärarinnans läppar, som om de nu skulle höra henne för sista gången.
Hennes svagare, stundom avbrutna röst, den överjordiska glansen av
hennes blick, allt sade dem det.

<p>För första gången berättade hon dem nu stycken ur sin egen
historia, undvek den yttre men talade om den inre, hennes själs kamp,
längtan, sökande, tvivel, ända till mötet med Yngve.  Hon talade om
honom -- o, med vilket uttryck, vilka toner talade hon ej om honom --
om huru hans rättsinne, hans godhet, hans kunskaper givit frid och
ljus åt hennes själ, försonat henne med livet.  Sedan talade hon om
deras förbund i de ungas tjänst, vilkas lidande och längtan det blivit
henne givet att förstå, emedan hon känt dem själv; talade om de
planer, som de uppgjort till dess utförande.

<p>"Det blev min lott", fortfor Hertha, "att ensam försöka utföra vad
vi båda uttänkt, och därför har

<!-- page 403 -->

det blivit så ofullkomligt, så styckevis.  Ack!  jag själv är blott
ett fragment av den människa, av den lärarinna, som jag kunnat bli för
er om ...  men min ungdoms omyndighetstillstånd, min långa skymning
och senare sorgen över min bortgångne vän har stäckt min kraft, böjt
mig i förtid.  Kärleken för er, mina barn, har hållit mig uppe.  Jag
har ej blivit för er vad jag borde, vad jag ville.  Låten era unga
krafter, er vilja ersätta mina brister, och lyssnen i denna stund till
mina ord som till en döende väns: att beslutsamt ingå i Guds tjänst
som arbetare i hans vingård, det ger kraft att mycket bära, mycket
övervinna, att mycket förlora och ändå aldrig känna sig övergiven
eller fattig.  "Gåvorna äro mångahanda och ämbetena i världen äro
mångahanda, men Herren är en", som aposteln säger det, och i dem alla
kan man tjäna den ene.  Världen är stor, Gud är större, och allt där
är hans och skapat att förhärliga honom.  Solen på fästet och markens
minsta blomma vittna om honom.  Så måste ni även vittna om honom, unga
kvinnor, men i högre mening.  Vet ni varför jag bett er komma till mig
i dag, festligt klädda?  Jo, det är emedan jag gärna ser er så och för
att lägga det på era hjärtan, att med vad skönast och bäst ni fått av
Gud gå fram i livet som vittnen om honom, den helige och gode.  Hela
den vår av yttre eller inre gåvor, som vanligen tillhör ungdomen och
som man så gärna tar i fåfängans tjänst, helgen den åt honom, den
högste!  Bliven hans tjänarinnor i sanning och skönhet!  Försmån att
tjäna något lägre.  Upplyften, adlen jordens ringaste göromål genom
att helga dem till hans tjänst.  Frukten icke att, när så fordras,
framstå som hans sanningsvittnen i världen, men gören det ädelt, såsom
väsen benådade med hans ingivelse.  Gud gav åt sitt sista verk på
jorden att behålla -- även efter avfallet -- ett ständigt minne av sin
första kärlek, längtan till honom och hans uppenbarelse.  Vården denna
längtan

<!-- page 404 -->

som ert heligaste arv, och lyssnen till Guds röst i den; -- följen vad
den inger er.  Låt icke den heliga elden slockna på ert hjärtas
altare: -- då skall den slockna i jordens samhällen!  Låten den brinna
allt klarare, högre, starkare för allt ädelt, gott, rätt, sant,
gudomligt; då skall den genomtränga, uppvärma, upplyfta jordens
släkter.  Sen omkring er i världen utan fruktan med ingen rädd eller
inskränkt blick, och fråga sedan: "Vad vill Gud av mig?" Fråga ärligt,
och vad han säger er, det -- gören, det bliven.  Men fråga eder det,
lyssnande, som Maria vid världsförsonarens fötter.  Frukta högmodet,
men icke mindre den falska ödmjukheten, slaviskheten under människors
dom.  Hav aktning för edert samvetes .  vittnesbörd, aktning för eder
själva som den eviga sanningens vittnen på jorden.  O!  unga kvinnor,
er kallelse är stor, er framtid härlig i den Heliges tjänst.  Ägnen
eder till denna med heligt allvar, beslutsamt, modigt, ödmjukt men
fast, och -- allt annat skall komma till er genom honom.  Ni skola i
begynnelsen erfara motstånd, misstro, smälek, hån och hårdhet av många
människor, men framhärda tåligt, låt ingen och intet borttaga er
framtidssyn och er tro på befriaren!  De skola segra och ni med dem,
för er själva och många!...  -- Jag måste sluta...  -- Jag skall snart
lämna er; -- Gud kallar mig bort...  Låt mig taga med mig hoppet om er
trohet mot er högsta kallelse och ...  jag skall dö nöjd, ty ...  jag
har då ej levat förgäves!..."

<p>Hertha tystnade.  Feberflammorna på hennes kinder brunno högt, och
hennes klara ögon blickade omkring sig frågande och fordrande i
högtidligt allvar på de unga, som omgåvo henne.  Dessa reste sig alla
och kommo, den ena efter den andra, att knäböja framför henne och att
böja sitt huvud i hennes sköte.  Hon hade låtit sin stav falla; med
sina darrande händer upplyfte hon dessa unga huvuden, såg in i deras
tårfulla ögon och välsignade dem med sin

<!-- page 405 -->

blick, kysste deras panna och gav åt var och en av dem ett kärleksord
och en minnesskänk.

<p>"Farväl!  Vi se varann åter!" voro de sista ord hon förmådde
framviska, i det hon slutligen med blick och hand tog avsked av dem.

<p>Efter denna afton såg Hertha ingen mer hos sig utom sina systrar,
sin unga vän Olof E. och sin läkare, ty stora voro hennes plågor.
Sittande i sin länstol tillbringade hon dagar och nätter med blott få
stunders sömn och nästan utan föda.  Hon hörde gärna läsas och helst
de stycken ur den heliga skrift i vilka stora, världsbefriande
utsikter öppnade sig.

<p>Då reste sig hennes huvud, hennes blickar lyste åter i det de som
förr mången gång syntes skåda i fjärran någon stor och härlig syn.
Hennes huvud behöll sin redighet och hennes anlets uttryck sin klarhet
utom i de få ögonblick, då det förmörkades av plågor eller något
bittert minne.  Ända till det sista sysselsatte hon sig stundtals med
att skriva, upptecknande åtskilligt, som hon ej mer muntligen förmådde
säga sina unga elever, och skrev även stundom i sin dagbok.  Få dagar
före sin död skrev hon där:

<p>"Gud vare lovad; det lider med mig.  Här kan jag numera blott vara
en börda för mina vänner.  Där borta skall jag kanske som skyddsängel
få vaka och verka för dem.  De som inskränka vår enskilda historia,
våra vänskapsförhållanden blott till jordens tid, ha icke förstått
allt vad evangelium har att lära oss.

<p>Min syn avtager, min hand darrar; -- men tanken, men hjärtat de äro
unga ännu!  Alma, Yngve!  jag kommer till er med en själ full av
kärlek och lärgirighet för att med er eller genom er -- om jag kan
vara det värdig -- skåda Guds härlighet."

<p align=center>*

<!-- page 406 -->

<p>Kort före sin sista timma skrev Hertha i sin dagbok, som det
tycktes för att förströ oroande känslor:

<!-- paragraph below contains nested quotes -->

<p>"Jag var i min ungdom ofta hård och skoningslös mot andra och sade
med hårdhet vad jag ansåg för rätt eller sant.  Jag har fått igen det
i dessa dagar.  En avlägsen släkting, som förlorat penningar på min
far, skrev nyss till mig: "All både min och er egen olycka kunde ha
förekommits, om ni hade i tid tvingat er far att göra er reda för ert
arv, om ni begagnat de medel, som våra lagar giva vid handen för att
vinna er frihet.  Då hade ni kunnat längesedan bli gift med Yngve, han
hade levat, ni hade icke såsom nu arbetat er fördärvad, och era
systrar hade kunnat vara väl försörjda eller etablerade.  Allt hade då
kunnat vara annorlunda.  Lät oss ej skylla på lagar och omständigheter
vad som är felet av vår egen obeslutsamhet eller vår fruktan för
världens omdömen."

<p>Dessa ord ha gjort mig djupt ont.  Har jag verkligen vållat allt
detta?  Felat så mycket?  Yngve!  Är det jag som bäddat din förtidiga
grav?  Mina systrar, är det jag, som förstört eder framtid?  -- Jag
ser ej, jag förstår ej redigt mer.  Sjukdomen försvagar mig.  --
Dödens skuggor omvärva mig.  -- O!  detta är en bitter kalk.  Gud vare
mig arma nådig!"

<p>Efterföljande ord utan dato äro skrivna med en stadigare hand och
med en betydligt större stil, sådan som ofta skrives av dem, vilka äro
halvblinda:

<!-- begin long quote -->

<p>"Jag har velat göra det rätta, jag har lytt Guds och mitt samvetes
bud.  Om jag däruti irrat mig, om jag genom att uppfylla en plikt
försummat andra, så -- är felet ej mitt.  Jag kunde icke göra
annorlunda och -- jag har varit främsta offret.  Inför Gud står jag
rättfärdigad genom min redliga vilja; men --

<p>Fädernesland!  du som jag mycket älskat, som jag velat tjäna av
hela min själ och av all min kraft men som ringaktade min själ och min
kraft, du som

<!-- page 407 -->

jag likväl välsignar för det goda du gav, mot vars ärofulla framtid
jag ännu i dödens skuggor troende skådar; till dig förtror jag mina
moderlösa!  Var dem en huldare moder än du varit det för mig.  Giv
dem, giv, för din egen framtids skull, åt alla dina döttrar, vad du
nekade min ungdom: Frihet, framtid, ett hem för andens liv!  För mig
begär jag intet mer.  Min vandringsstav är nedlagd, min vandring är
slut.

<!-- one double quote removed below -->

<p><i>Jag lyfter mina händer
<br>upp till Guds berg och hus!..."</i>

<!-- end long quote -->

