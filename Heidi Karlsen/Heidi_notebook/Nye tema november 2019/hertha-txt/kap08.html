<!-- page 146 -->

<h1>Följder</h1>

<p>Tyst!  Hon vill tala, hon har något att säga, den döende unga
kvinnan där på bädden.  Hon synes kämpa med dödens skuggor för att
ännu kasta några blickar, några ord i den värld, som hon går att
lämna.  De överjordiskt klara ögonen synas stundom blicka in i
obekanta rymder, i det hon upprepar: "Hur underligt!  Hur underligt!
..."  Men ännu hålla henne skuggorna kvar.

<p>"Ljus!...  Ljus...  mera ljus!...  Det är ju min bröllopsdag!  ...
Jag skall ju vigas vid Arvid.  Svep mig uti min bröllopsklänning..
Svep mig som brud ...  Arvids brud ...  sätt myrtenkronan på mitt
huvud ...  nej...  nej i min hand.  Arvid är ju borta, och jag är
dödens brud.  Min far har velat så.  Han bannlyste Arvid...  han var
mycket hård...  och därför ligger jag här...  Jag hade kunnat leva som
en lycklig maka.  Arvid älskade mig så mycket och jag honom; vi kunde
arbeta, vi hade haft nog med mitt mödernearv.  Men min far...  men
sägen det ej åt honom...  det skulle göra honom ont.  Jag vill ej göra
någon ont.  Tyst, tyst med det förflutna!  ...  Vad har jag sagt?
Ack!  jag är så självisk...  jag får icke glömma!...  Stunden är ju
kommen, då jag kan tala, ty jag skall ju dö!...  Fader!  fader!"

<!-- page 147 -->

Och med en våldsam ansträngning reste den döende upp sitt huvud och de
överjordiskt klara ögonen stirrade sökande bland de personer, som i
rummet omgåvo henne.  Den, som hon ropar, nalkas -- stapplande.
Ögonen förr så stränga och hårda äro nu skumma av tårar.

<p>O, dödsängel blida!  du gör den veka stark, den hårda vek.  Alma
tar sin faders hand och fäster på honom genomträngande blickar: "Min
far!..."

<p>"Här är jag.  vad vill du mig, mitt barn?"

<p>"Fader!  Giv dina döttrar deras rätt -- ljus, frihet!  Du gav dem
livet; giv även det som allena ger livet värde.  De skola då älska...
de skola älska dig...  som blott de fria kunna älska...  tacka!...
Jag går bort...  Gud befriar mig, Hertha blir kvar!...  Fader, giv
henne friheten!...  förstår du mig min far?!  ..."

<p>"Ja, och jag lovar göra, vad du begär!..."

<p>"Tack!...  jag kan då dö lugn.  var rättvis mot Hertha, fader...
hälsa Arvid; säg...  ack, nej, förlåt -- jag vet ej rätt vad jag
säger..."

<p>"Försök att sova, mitt barn, kanske blir det ännu bättre med
dig!..."

<p>"Nej, nej, nu måste jag se på dem jag håller av!  ..."  Och Almas
blick vände sig bort från fadern till systrarne, i det hon viskade:
"Mina systrar!  kyss mig!"

<p>De gjorde det gråtande.

<p>Almas blickar sökte nu Herthas, i det hon viskade: "Hertha!  min
älskade...  min enda!..."

<p>Hertha var där, lade sig sakta ned vid systerns sida, lindade sina
armar omkring henne och tryckte sina läppar mot hennes.  Så vilade de
båda unga systrarna, som så länge åtföljts på den trånga, törnfulla
vägen, nu innerligt slutna till varandra, såsom skulle de aldrig
skiljas.  Men det är för sista gången de vila så; det är för sista
gången, som deras läppar här viska till varandra ord blott hörda av
dem själva och av Gud.

