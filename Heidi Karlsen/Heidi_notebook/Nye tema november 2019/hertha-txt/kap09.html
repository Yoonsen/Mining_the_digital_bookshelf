<!-- page 148 -->

<h1>Klockornas sång</h1>

<p>Klockorna ringa för döda.  Men aldrig ha de svenska klockornas
sköna toner ljudit mera glada och livfulla.  Det ljuder i denna
dödsringning en hemlig fröjdesång, så lätta, så fria och jublande tona
de melodiska tungorna om aftonen i den vårfriska rymden.  Så tyckte
mer än en, som hörde dem denna dag ringa över graven, där man nedlagt
en ung kvinna, död i sina bästa år.  Men vid graven stod en, som
förstod deras sång bättre än de andra.  Hon stod ensam om aftonen vid
graven, som inneslöt det käraste hon ägde på jorden, och det var för
henne som klockorna sjöngo:

<p>"O, för den unga
<br>tidigt bortgångna
<br>gråt icke, sörj icke,
<br>väl är det henne!
<br>Från dagen den tunga,
<br>från glädjelös framtid,
<br>liv utan livsluft
<br>bort hon är tagen.
<br>Hon kan aldrig, aldrig mera fängslas.

<!-- page 149 -->

<p>Gamle med lien,
<br>huldare är du
<br>än människors hjärtan
<br>och människors stadgar.

<p>De gåvo träldom,
<br>du skänkte frihet
<br>löste den bundna
<br>tåliga, hulda.
<br>Hon kan ej, hon kan ej mera fängslas.

<p>Härliga frihet,
<br>sanning och kärlek,
<br>eviga källor,
<br>på vilka hon trodde
<br>till vilka hon trådde,
<br>I äro ju hennes!  ...
<br>Hon är fri, hon är fri med de fria!

<p>Därför glädjens,
<br>glädjens och sjungen
<br>I, hennes systrar,
<br>glädjens att livet,
<br>som var hennes död,
<br>byttes av döden
<br>i frihetens liv!
<br>Hon kan aldrig, aldrig mera fängslas!
<br>Hon är fri, hon är fri med de fria!
<br>Väl är det henne!..."

<!-- one double quote inserted above -->

<p>Så sjöngo de melodiska tungorna i den vårklara luften för ett
bröst, vars osägliga kval lindrades nästan underbart av sången, under
det att strida tårar föllo på den över graven nyss uppkastade mörka
mullen.  Högt över graven sjöngo lärkorna i det djupa blå och tycktes
upprepa i än mer jublande toner:

<p>"Hon är fri, hon är fri med de fria!"

