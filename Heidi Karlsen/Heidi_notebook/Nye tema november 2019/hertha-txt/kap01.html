<!-- page 21 -->

<h1>FÖRRA DELEN</h1><!-- all caps -->

<!-- page 22 --><!-- blank page -->

<!-- page 23 -->

<h1>Aftonsällskap</h1>

<p>"Ingenstädes -- säger ett ordspråk -- går det underligare till än i
denna världen."  Men ingenstädes i denna världen gick det väl
underligare till än en afton i vår goda stad Kungsköping år 18..; ty
där var ett stort sällskap församlat och där hörde man ordas så här:

<p>"Nu, mitt herrskap, måste vi ta ihop på skarpa allvaret!  Alla
grupperna i ordning!  Kamelior, Resedor och Rosor, församlen er i
detta hörn; ljusalfer och troll i det andra, mitt emot.  Gudar och
gudinnor, träden fram -- Olympen till höger, Walhalla till vänster.
Jupiter, överste Jupiter, var är han?  ...  Står och skakar hand med
Odin, minsann.  Överste Jupiter, hör hit.  vad har ni att göra i
Walhalla?  Ni hör till olympiska avdelningen.  Fru Frigga, var så god
och tag reda på Odin och hans folk.  Vi måste hålla ordning i
världen."

<p>"Jaja, glöm bara inte att Odin skall dansa med Juno och jag med
Jupiter!"

<p>"Det förstår sig, i den stora polonäsen.  Men nu måste var och en
på sin post.  Överste Jupiter, var så god och ställ er här med era
gossar, Mars och Vulkan, Apollo och Bacchus!  -- General Odin, framåt

<!-- page 24 -->

marsch!  om jag får be.  Löjtnant Thor, syperbt.  Assessor Balder,
mycket bra.  Mamsell Iduna, var så graciös!...  Brukspatron Brage --
vart fan har han tagit vägen?  Aha!  Står och kurtiserar gracerna på
Olympen.  Hör hit, min gunsti herre; vänta med det där till den stora
polskan.  Nu är er plats i Walhalla och på denna sidan.  Parcer här,
Nornor där; det är i sin ordning.  Ljusalfer och troll, låt mig se er
i era regioner!  Inga överlöpare ännu.  Man kan bli yr i huvudet.
Apropos huvud, var få vi Mimers huvud?  Var få vi en Mimer?"

<p>"Professor Methodius!..."

<p>"Vår enögde farbror!  Syperbt.  Men var är han?"

<p>"Där; står just med pekfingret på näsan och demonstrerar sitt
system för grevinnan P.  Han är visst ännu vid världens skapelse, det
ser jag på honom."

<p>Det har sin riktighet.  Professorn, kallad Methodius, står
verkligen framför grevinnan P., stadd i svaromål på hennes litet
skälmaktiga fråga: "huru det fortgår med systemet?"

<p>"Tackar, som frågar, åjo, det pallrar och går, sa' skepparn som
satt på grund med skutan.  (Och professorn skrattade härvid hjärtligt
åt sitt infall.) Saken är den, att jag inte ännu rätt fått det att gå
ihop, att ta skruv, som man säger.  Men nog har jag hunnit ett stycke
på vägen.  Och bara man är säker om grundläggningen, så kan man också
vara säker på att få upp huset och få tak därpå.  Sålunda, om man vill
förbättra världsordningen, så måste man ha reda på världsbyggnaden,
och därför måste man begynna med begynnelsen, man måste gå metodiskt
till väga.  Ponera nu att vi tänka oss begynnelsen, jag menar
skapelsen.  Tänk er det min nådiga grevinna, en -- röra, ja just en
röra, lik en ofantlig grynvälling, som uppfyller hela luften, och alla
de där grynen röras och tullras och mullras omkring, alldeles som man
ser det i vällingen i en stor gryta.  Men hur de nu tullra och mullra,
så samla och samla sig grynen (i lärt

<!-- page 25 -->

språk kallar man dem atomer, men vi vilja nu uttrycka oss populärt) i
små klimpar och klumpar, och dessa åter klimpa sig tillsammans i allt
större och större klimpar eller klumpar -- ty så har det gått till --
till dess slutligen hela grynvällingen kommer tillsammans i en enda
stor klimp eller klump, som vi nu kalla jorden.  Nu är den färdig; nu
ligger den där, som en stor boll, och nu får den en duktig knuff eller
puff ifrån sidan, så att den far av och omkring i rymden tills ..."

<p>"Men min bästa professor, vem ger den knuffen?" frågade grevinnan
P.

<p>"Puff hit och knuff dit!" avbröts här skapelsehistorien av major
von Post, sällskapets och stadens muntra "maitre des plaisirs", --
"ursäkta farbror lilla, men sedan ni hjälpt vår Herre i
skapelseverket, så hjälp oss nu litet med att få Walhalla i ordning
och låna oss ert huvud till Mimers huvud!"

<p>Den gode professorn såg i förstone något förbluffad ut vid detta
oväntade förslag, men svarade sedan godmodigt leende: "Alltför gärna,
bara jag kan vara säker om att få behålla huvudet.  Ty jag vill
påminna mig, att Mimers huvud hade åtskilliga betänkliga öden att
genomgå, såsom att avhuggas, kokas och ..."

<p>"Ah, pappa lilla, det har ingen fara.  Jag svarar för pappas
huvud!" inföll skrattande ett fruntimmer i elegant toalett, och vars
ansikte, ännu ungdomligt, hade över dess fylliga former ett sådant
solsken av godhet och glättighet, att det tycktes aldrig kunna få
skrynklor; och i det Mimmi Svanberg med en vit och mullig hand sökte
bringa någon ordning i professorns, åt alla håll stretande,
gråspräckliga hårtestar, fortfor hon: "Vi antaga här många olika
skepnader, men bli dock alltid vi själva.  Jag har åtagit mig att
efter varann vara häxa, gudinna och slutligen Pax Domestica med ett
helt släp av sopborstar och skyfflar ...  pappa blir en präktig
Mimer!..."

<p>"Nå, som du vill, min kära Mimmi; men ..."

<!-- page 26 -->

<p>"Alla måste komma, gå var efter ann'!  Låt oss begynna, låt oss
begynna mitt herrskap, eljest bli vi aldrig färdiga!" utropade
majoren.

<p>"Ett ögonblick, ett ögonblick ännu min bästa major!" bad värdinnan
i huset, "låt oss dricka te först.  Det är just nu färdigt.  Och sedan
sällskapet fått taga några förfriskningar, skall allt gå med så mycket
friskare liv."

<p>Vi hoppas att vid denna tid ha fört våra läsare ifrån de
misstankar, de till en början torde ha hyst, nämligen att de befunno
sig i ett sällskap av dårar.  De ana troligen nu, att de äro i
sällskap med ganska förnuftigt folk, församlat för att roa sig med
muntra upptåg.  Sällskapet befann sig i handlanden Duvas stora salong,
som denna afton öppnades för repetition till den stora kostymbal, som
få dagar därefter skulle givas i stadens nya, präktiga societetshus,
och vilken fest skulle bli liksom kronan på denna vinters alla
festliga tillställningar, och "alldeles rysligt, gudomligt rolig",
sade unga flickor.

<p>Man hade denna vinter haft gott om festliga tillställningar i den
goda staden Kungsköping, vilken, ehuru icke egentligen hörande till
småstäderna, likväl under vanliga förhållanden delade svenska
småstäders vanliga levnadslott, som av en småstads invånarinna
beskrevs sålunda: "Den ena dagen är där så rysligt lik den andra, att
man knappt vet hur man skall skilja dem åt", varför ock mången
småstadsbo, för att icke rent av insomna av ledsnad, söker hålla sig
vaken med att dricka punsch och spela kort, m.fl.  tidsfördriv, som ha
till följd att göra pungen lätt och sinnet tungt.  Fruntimmerna åter,
då de icke dela herrarnas tidsfördriv -- vilket stundom händer -- söka
vanligen muntra sig med "kafferep" eller "juntor", romanläsning och
smått skvaller, för att något litet krydda det dagliga livets andliga
fattigsoppa.  Detta synnerligen under våra långa nordiska vintrar.
Men denna vinter i Kungsköping hade, såsom sagt,

<!-- page 27 -->

gjort ett lysande undantag från de vanliga vintrarna.  Järnvägen, som
höll på att anläggas nära utanför staden, hade tillfört dess
sällskapskrets en flock unga järnvägsingenjörer, de flesta
levnadsfriska och glada unga män, som hade givit nytt liv åt alla
nöjen, och man hade i synnerhet gjort sin flit med benen på baler och
på supéer, som blivit förvandlade i baler.  Med ett ord, man kunde
icke påminna sig en så "animerad" vinter i Kungsköping.

<p>Man talade också om tre partier, som voro å bane, och ett avslutat.
Detta senare var emellan äldsta dottern i huset, där nu sällskapet var
församlat, och den rika brukspatron Tackjern -- "ett mycket gott
parti", sade alla människor, ty Eva Duva skulle få eget hus, eget
ekipage och -- en hederlig karl.

<p>Eva Duva såg dock blek och föga lycklig ut.  Men hon var en av
många systrar i ett föga rikt ehuru tämligen behållet hus, och --
föräldrar och syskon hade varit så glada åt det rika anbudet.  Hon
skulle göra dem lyckliga, kunna bjuda sina föräldrar till middag, sina
systrar ut på landet till sig i det gröna.  Eva Duva sade <i>ja</i> åt
brukspatron Tackjern, som bjöd henne allt detta.  Bröllopet skulle stå
i maj på föräldrarnas silverbröllopsdag och de gamla farföräldrarnas
guldbröllopsdag, och till denna dag har rådman Duva reparerat,
tillbyggt och ställt i ordning sitt hus, och den stundande tredubbla
bröllopsfesten lyser upp huset och sinnena med varjehanda glada
förberedelser.  Rådmanskan själv, fru Duva, en vacker och ståtlig fru,
synes vara själen i allt glatt ordnande och bestämmande; blott då och
då kastar hon en förstulen, bekymrad blick på den bleka och
allvarsamma fästmön, hennes dotter.  Men så tänker hon: "När hon blir
gift och får allting så präktigt och gott, då..."  Och så tänker
mången moder.

<p>Medan nu teet och andra förfriskningar bäras omkring, och gudar och
gudinnor, ljusalfer och troll slå sig ned vid fönster och små bord och
njuta och samspråka,

<!-- page 28 -->

vilja vi begagna tillfället att göra närmare bekantskap med några
personer och grupper i sällskapet och lyssna till samtalen, som föras
dem emellan.

<p>Vi närma oss först ett äkta par, som ser särdeles trevligt ut, ty
vi älska trevligt folk och lyckliga makar, och vi se tydligen att de
äro makar: denna lilla prästman med den något undersätsiga gestalten,
det breda bröstet, det nästan barnsligt runda och öppna ansiktet, och
denna lilla fru, vars utseende låter oss ana, att hon förenar både
Maria och Marta uti en person, och som nu lägger handen så förtroligt
på prästmannens axel, i det hon säger med sakta röst:

<p>"Nu, min gubbe lilla!  Nu tycker jag att stunden är god, att du
skulle komma fram med förslaget."

<p>"Nu?  Hu då!" pustar den lille pastorn med komisk förskräckelse,
"kära min gumma lilla, låt mig styrka mig litet först, skaffa mig lite
krafter och kurage medelst detta goda te med dito skorpor och ...  och
...  ett litet glas rom!  Ser du -- det där är en sak, som icke går så
lätt att komma fram med.  ser du ...  se där kommer Mimmi Svanberg,
tala bara inte om det där förslaget så länge!  Sitt ned och drick te
med oss ...  delikata gorån!  -- vad för slag?  Vad vill du ha?  Ett
par gamla stövlar?!  -- Alltför gärna, bara jag får några själv.  Mor,
kom ihåg att Mimmi skall ha mina gamla stövlar, nota bene när jag
slitit ut dem först!"

<p>"Ack, vad är det som herrskapet skrattar åt?" frågar, i det hon
närmar sig trion, en fru med en särdeles mörk och bedrövlig fysionomi.
Det är änkefru Ulrika Uggla.  Fru Ulrika Uggla och Mimmi Svanberg äro
de största kontraster i världen.  Den senare ler och söker ständigt
lätta livet för sig och för andra; den förra suckar över allting och
ser överallt helst blånor och bölder.  "Jag vet inte", fortfor hon nu,
"hur man kan vara så glad, när det finnes så mycket bedrövligt i
världen."

<!-- page 29 -->

<p>"Just därför", svarar Mimmi Svanberg, "måste vi söka göra den
gladare.  Dessutom finnes det ju också så mycket gott och glädjande!"

<p>"Ja, det tycker du, men den som tänker lite mer på sakerna!  ...  I
det här huset till exempel tycker jag att all den här glädjen är
riktigt hemsk!"

<p>"I det här huset!  Men var i hela världen finner man ett trevligare
hus, en hyggligare familj, vackrare förhållanden emellan föräldrar och
barn, älskvärdare unga flickor?  ..."

<p>"Ja, de sju mamsellerna Duva!...  Det är just en glad utsikt det
med så många flickor, fattiga flickor till på köpet: vad skall det bli
av dem alla? ..."

<p>"Åh, därför blir nog råd med tiden, så hyggliga flickor!  Dessutom
är ju nu en förlovad ..."

<p>"Ja, men hur ser hon ut, jo, som hon skulle ut att hängas.  Det
blir bara bedrövelse av det bröllopet, det spår jag, och alla de andra
flickorna -- de skola alla komma på den överblivna kartan!  ..."

<p>"Det finns ingen sådan karta mer i världen", sade Mimmi Svanberg
skrattande; "nu för tiden behövas alla människor för det allmänna
bästa och kunna taga plats och bli varandras hjälp i enskilda eller
allmänna föreningar."

<p>"Usch då, med era allmänna föreningar; de äro då de ledsammaste
tillställningar som jag vet, och med min vilja skall icke Ingeborg gå
in i någon sådan.  Det är allt bara dumheter och onödiga upptåg.
Flickor skräpa nog mycket ändå i världen, utan att komma och skräpa i
sådan där allmän förening!"

<p>Fru Ugglas bedrövliga uttryck samt ordställning kom Mimmi Svanberg
att utbrista i ett oemotståndligt skratt; men pastorskan tog saken
allvarsamt och genmälde: "Så tycker inte jag.  Om flickor skräpa i
världen, så är det deras eget eller deras mödrars fel.  Gud give, att
jag hade dubbelt så många döttrar som fru Duva; jag skulle veta utväg
för varenda en,

<!-- page 30 -->

dels inom, dels utom hemmet, just i någon av dessa förträffliga
föreningar för vårt samhälles bästa, som ger var och en tillfälle att
vara verksam och tjäna vår Herre, var och en med sitt pund och efter
sin förmåga."

<p>"Det där allt är bara fraser!" sade fru Uggla med bistert uttryck;
"en flicka bör gifta sig och ha eget hem och hushåll att sköta.  Och
det hade Ingeborg kunnat ha, om hon inte i unga år varit en romanesk
toka och nekat ett hederligt tillbud, blott emedan hon icke var kär i
karlen, kan tänka.  Därför sitter hon nu där och klär vägg, rödnäst
och gammal, och blir aldrig annat än en gammal flicka.  Det är
alltihop bara dumheter och bedrövligheter!"

<p>Den som så talades om var en flicka omkring trettio år eller
däröver, vars utseende och väsen förrådde ett plågsamt medvetande om
en ungdom som flydde och ett slags oroligt bemödande att kvarhålla
den.  Hon hade vackra tänder och därför log hon ofta, ehuru leendet
saknade glädje, och hennes klädsel var mer ungdomlig än som passade
för hennes år och utseende.  Det var i synnerhet när hennes moders
oroliga och dystra blick vilade på henne som hon visade en livlighet
och glättighet, som tydligen icke kom från hjärtat.  Det gjorde, att
hon såg tillgjord ut och ansågs vara tillgjord.

<p>Mimmi Svanberg, som bättre kände och värderade Ingeborg Uggla än
hennes mjältsjuka mor, sade: "Ingeborg är en rar flicka och gör nog
ännu ett gott parti, om hon så vill.  Emellertid tycker jag, att hon
bevisade god smak och ädelt sinne i att hellre förbli i sin mors hem
än att gifta sig med en man, som hon ej kunde hålla av."  Och Mimmi
Svanberg, liksom rädd för vidare strid i ämnet, steg upp för att
samtala med andra personer i sällskapet, merendels framkallande, vart
hon kom, ett glättigt prat och löje.

<p>Vi vilja lyssna till vad några herrar säga där borta.

<!-- page 31 -->

<p>A.  Det här är fasligt tråkigt.  Här blir visst inga spelbord i
afton.

<p>B.  Tror knappt.  Låt oss göra det bästa av eländet.  Jag går att
språka med damerna.

<p>A.  Det skall fan göra!  Det är så besvärligt att kürtisera.  Nej,
jag går på klubben, röker en cigarr och beställer en bål punsch, och
ni äro välkomna att hjälpa mig tömma den!

<p>B.  Inte så dumt, men -- jag vill ändå först språka litet med lilla
fröken D.  Flickan är rätt söt och säges ha sina femtitusen banko att
vänta.

<p>C.  Presentera mig för henne, min bror, var god och presentera mig;
eller säg mig först, ty jag är nykommen på orten, vilka äro de rikaste
flickorna här i sällskapet?

<p>B.  Kan just icke säga så noga...  låt oss se oss omkring, först ha
vi husets döttrar -- min vän v.  Tackjern är förlovad med en av dem --
men de andra sex eller sju äro ännu "à prendre".

<p>C.  Alltför söta duvor; men ha de något att komma med?  -- du
förstår!

<p>B.  Ingenting just, tror jag, utom vackra fjädrar -- en vacker
utstyrsel.

<p>C.  Så låta vi dem flyga.  Där borta sitta två alltför täcka
flickor, lika varann som systrar ...

<p>B.  Fröknarna Rosen, "Rosorna", som de vanligen kallas; rätt
charmanta unga flickor, de ha många talanger ...

<p>C.  Ja, men ha de något i kontanter också?

<p>B.  Ingenting utom hjärtan och rosor.

<p>C.  Så låta vi dem sitta.  Nå, vidare i marknaden!

<p>B.  Bredvid dem sitter en fröken Uggla- icke precis fattig och som
nog är en bra flicka, men hon är gammal nu, har varit med på balerna,
jag vet inte huru många år, redan så att hon är utblommad och förbi.

<p>C.  Förbi henne då och till någon annan.  Den där bredvid henne i
den mörka klänningen...  har en

<!-- page 32 -->

ståtlig växt, men ser förbannat stursk ut.

<p>B.  Akta dig för henne, ty hon har en skarp tunga.  Är eljest nog
värd sina tjugutusen banko, det vill säga när pappan, gamle Falken,
dör, ty så länge han lever släpper han ingen styver ut, det är säkert.

<p>C.  Tjugutusen banko, nej, för så gott pris säljer jag mig inte
under toffeln på en sådan där domarinna.  Den måste då vara helt
förgylld.

<p>B.  Här kommer fästmannen, den tillkommande mågen i huset, min vän
v.  Tackjern, en rik och hederlig karl, kommer att ge goda middagar...

<p>C.  Presentera mig för honom, min bror, jag är nykommen på orten
och vill gärna lära känna de aktningsvärda...

<p>Presentationen gick för sig.  Brukspatron v.  Tackjern var en styv
och bastant herre, som tydligen tyckte om, att man bugade sig för
honom, men föga tyckte om att buga sig för andra.  Det var som om en
järnstör gått igenom honom från huvudet och till fötterna.  På sin
väns lyckönskningar till hans förlovning och till den älskliga
fästmön, svarade han kallt:

<p>"Hon är en beskedlig flicka och skall, hoppas jag, bli en bra
hustru och göra mig lycklig.  Jag söker det solida i lyckan såsom i
livet."

<p>B.  Mycket rätt och klokt tänkt; gott om alla tänkte så förnuftigt!

<p>v. Tackjern.  Ja, nog gör man därmed en bättre tjänst åt sig och
sitt fädernesland än om man lämnar sig åt varjehanda fantastiska och
filantropiska drömmerier.  Den där filantropien, med alla dess
föreningar och insamlingar, den undergräver totalt ...

<p>B.  Tala sakta därom, min bror, ty här nalkas just nu ett
fruntimmer, fruktansvärd i denna del, en av våra medborgarinnor...

<p>"Säg fruktansvärd, ty hon är oemotståndlig med sitt goda hjärta och
sitt goda lynne, denna de fattigas

<!-- page 33 -->

skyddspatronessa", sade en ung herre nära de andra, "och man kan
omöjligen säga nej till något som hon vill."

<p>"Det hör till mina principer att aldrig ge något till insamlingar",
sade v. Tackjern, i det han knäppte till sin frack.

<p>"Och det hör till mina att alltid giva till sådana", sade den unge
herrn som nyss talat, "då de nämligen göras av personer, som jag vet
äro de fattigas verkliga vänner, såsom fallet är med min kusin Mimmi
Svanberg."

<p>Mimmi Svanberg nalkades just nu den sist talande, i det hon
halvhögt och glättigt sade:

<p>"Min bästa Yngve, din far var en varm fosterlandsvän, och du är
hans värdiga son och -- säkert har du ett par gamla stövlar!  Jag
behöver dem just i denna vecka."

<p>"De skola stå utanför din dörr i morgon, min kusin, ty har icke
jag, så har någon av mina kamrater ett par till din tjänst.  Vilka
gamla ben skola lyckliggöras av dem?  -- fast det kan göra mig
detsamma.  Men behöver du inte två par?  Tala vid vår rika brukspatron
här i grannskapet..."

<p>"Nej tack skall du ha, det aktar jag mig för, jag vet till vem jag
går.  Tack, min kära Yngve.  Har du hört att monarken är död?  Det var
en märkvärdig nyhet.  Jag undrar hur det skall gå med vår stora bal.
Man borde tänka på någon inträdesavgift till förmån för
småbarnsskolan.  Skulle du ej kunna föreslå det, Yngve?  Vi måste säga
ett ord åt vår gode pastor därom och söka vinna fru Tupplander för
saken.  Var sitter hon?"

<p>Fru Tupplander sitter mitt i soffan, pösande i full fjäder- och
fras-paryr, tronande som en drottning, eller rättare som någon, som
vill agera drottning.  Fru Tupplander vill också gärna vara regentinna
i staden, högsta hönset i korgen, första frun i sällskapslivet, och
ingen har ännu gjort henne platsen

<!-- page 34 -->

stridig, ty fru Tupplander är en rik änka, ger emellanåt rika allmosor
och ger utsökt goda middagar, vartill hennes hushållströken, fröken
Krusbjörn, förnämligast bidrager.  Ty fröken Krusbjörn är ett geni i
sitt slag och förestår fru Tupplanders hus på ett både snålt och
lysande sätt, vilket sätt just är efter fru Tupplanders sinne.  Fru
Tupplander och fröken Krusbjörn dela regementet inom huset såsom i ett
konstitutionellt rike, överhus och underhus, men i tillfällen av
strid, vilka ej så sällan inträffa, blir underhuset vanligtvis
segrande.  Fru Tupplander har namnet, fröken Krusbjörn har väldet.
Fru Tupplander och fröken Krusbjörn kunna dock ej leva utan varandra.
Men nu nog om fru Tupplander och fröken Krusbjörn.

<p>Mimmi Svanberg, som ser sina medmänniskors svagheter men snarare
ler än förtretar sig över dem, förtretar sig likväl stundom på fru
Tupplander men håller sig likväl i gott förstånd med henne, för sin
fattiga nästas skull, och även därför lyssnar hon nu med stort tålamod
till beskrivningen om en middag, som fru Tupplander skall giva, och om
alla de delikata rätterna och vinerna, det hela späckat med beröm för
fröken Krusbjörn och hennes talanger.  Men när fru Tupplander hunnit
till slutet av sin middagsbeskrivning, då passar Mimmi Svanberg på,
tar fru Tupplander på hennes svaga sida som beskyddarinna och
patronessa och får hennes löfte om hjälp för en fattig familj samt om
hennes förord och medverkan för en plan, som ännu denna afton skall
utföras.  På gott vis nödd och tvungen, ger fru Tupplander sitt
samtycke, men tillägger med litet peppar på tungspetsen:

<p>"Minsann jag begriper, kära Mimmi, huru du kan företaga och hinna
med så mycket saker på en gång, då din far tvärtemot aldrig tycks bli
färdig med vad han har för händer."

<p>"Det är", svarade Mimmi glättigt, "emedan pappa

<!-- page 35 -->

lever för odödligheten och jag blott för ögonblicket."

<p>Mimmi Svanberg hade för övrigt en metod i tal och handling mycket
olika sin faders.  Den kunde vid första påseendet synas lika med den,
som icke så få fruntimmer äro väl bevandrade uti, och som vi ville
kalla "huller-om-buller-metoden".  Men om alla de, som hylla den,
handleddes därunder av ett så gott hjärta och ett så ljust förstånd
som Mimmi Svanberg, då skulle de med huller-om-buller-metoden alltid
hitta på att säga och göra det klokaste och bästa.  Att Mimmi Svanberg
med detta hjärtelag och lynne är en stor gunstling i staden hos både
fattiga och rika, förstås av sig själv, och att hon har ett stort
antal av onklar och tanter, över fyrtio kusiner och ett nästan
oräkneligt antal av vänner och goda bekanta, som se till henne som råd
och hjälp i glädje som i sorg, det förvånar ingen.  Mera förvånande
har det förefallit mången, och mig själv, att Mimmi Svanberg,
varmhjärtad, allmänt omtyckt, med gott utseende, dock icke fästat sitt
hjärta i djupare mening vid någon, utan synes röra sig i en allmän
välviljas och människokärleks element, såsom fågel i luften eller fisk
i vattnet, och ha nog därav och icke begära något annat.  Kanske
ligger där bakom någon fördold orsak, som -- vi få reda på en dag.  Nu
följa vi hennes lätta steg till den grupp av fruntimmer, dit vi för en
stund sedan sett ett par herrars ögon och tankar riktade, prövande de
unga fruntimrens värde.  Där ordades sålunda emellan några unga
flickor i anledning av festen:

<p>"Ack, vad det här skall bli roligt!  Alldeles rysligt roligt.  Men
tycker ni inte att fästmön ser bra allvarsam ut och hennes herr
fästman bra dryg ut?"

<p>"Ja, detta parti är på hennes sida ett resonemangsparti.  Hon har
haft ett annat tycke.  Men v.  Tackjern är rik, och hon har gjort sin
familj till viljes."

<!-- page 36 -->

<p>"Stackars flicka!  I hennes ställe hade jag tagit löjtnant M.  Han
är så vacker och så hygglig."

<p>"Utom när han är lite -- full, som alltemellanåt händer."

<p>"Åh, men då är han som mest charmant emot damerna.  Han är för söt!
Det ordentligt klär honom att ha litet florshuva."

<p>"Jag tackar för en man med 'florshuva', om han i den vore aldrig
'så charmant'.  Nej, då tog jag hellre v.  Tackjern, mindre charmant,
men mera bastant.  I)et blir visst ett liv utan 'florshuva', men också
utan obestånd.  Jag vet ingenting värre i världen än obestånd."

<p>"Det finnes i världen månget slags obestånd.  Men vad säger Hertha
om saken?"

<p>Den som nu vädjades till, var samma flicka, som vi förut hört
omtalas "med ståtlig figur, men förbannat sturskt utseende".  En
utmärkt ädel växt och det rika, guldfärgade håret var i själva verket
det enda, som på angenämt vis utmärkte henne.  Ett moln tycktes hölja
hela hennes varelse och gav ett oredigt, icke behagligt tycke åt
hennes dessutom icke regelbundna drag.  Hon satt tyst och likgiltig,
nästan orörlig som en bildstod och skenbart livlös.  Om rosor hade
blommat på hennes kinder, så hade de, jämte den första ungdomstiden,
redan förgått; en grå, entonig färg var hela ansiktet, ögonlocken lågo
tunga över de dunkla, livlösa ögonen.  Hennes klädnad utmärkte sig
genom dess enkelhet och tarvlighet.  Den hade ingen den minsta
överflödiga prydnad, dock slöt den sig troget och väl till kroppens
utmarkt vackra bildning.

<p>Vid orden: "Vad tänker Hertha om saken?" vände hon litet på huvudet
och sade kallt:

<p>"Jag tycker, att det är en usel värld, där en god och bra flicka
icke har annat parti att taga än att gifta sig med en man i florshuva,
eller en man utan hjärta, och som tydligen icke bryr sig särdeles
mycket om henne!"

<!-- page 37 -->

<p>De unga flickorna logo och sade sakta: "Hertha sjunger då ut!
Hertha är icke rädd att säga sin mening!"

<p>"Rädd?" upprepade Hertha, "nej jag är icke rädd -- nu mera!"

<p>"Men min lilla Hertha", sade ängslig ett litet åldrigt fruntimmer,
som jämt tvinnade med fingrarna alldeles som om hon skulle nysta tråd
eller reda ut en trasslig härva; "man måste väl litet tänka på vad
folk kan säga.  Dessutom besinna!  Eva Duva är en fattig flicka och
blir nu för all sin dar väl försörjd."

<p>"Jag tycker", sade Hertha med samma kalla lugn som förut "att det
är förödmiukande för en flicka att gifta sig blott för att bli väl
försörjd.  Mera hedrande vore det för henne att bidraga att försörja
den som hon älskar.  Detta är, tycker jag en företrädesrätt, en
heder!"

<p>"Ack!" återtog det lilla fruntimret, vars ansikte och hela person
hade något som påminde om en trasslig härva, "nu kommer Hertha åter
med sina underliga idéer!"...

<p>"Hon har allt rätt", sade en fru i kretsen, "äktenskapen äro så
ofta olyckliga, emedan flickorna icke gifta sig med själar, med
hjärtan utan med -- penningpungar!"

<p>"Nej, nej", sade suckande en blek ung fru; "icke med penningpungar
utan med -- drömmar!  Och detta är icke mycket bättre, åtminstone för
hjärtats lycka.  Man ser så mycket skönt hos den man älskar, man ser i
honom det ideal, som man drömt om och som skall lyfta oss själva till
allt gott och stort.  Man tror sig finna en Gud och man finner..."
här hejdade sig plötsligt den unga frun, i det en svag rodnad övergöt
hennes bleka ansikte, och hon tillade blott.  "och man finner icke vad
man trodde!"

<p>"Men, min söta Emelie", sade leende den äldre frun, "om vi i våra
män ej finna gudar, så finna

<!-- page 38 -->

de väl icke uti oss gudinnor.  Männen äro dock i allmänhet mera
kunniga och högre bildade än fruntimmerna; det måste du även medgiva
-- Hertha?!"

<p>"Mera mångkunniga kanhända", svarade Hertha; "och detta är icke
fruntimrens fel, då det är så litet, som de få lära, och detta lilla
sällan grundligt.  Men äro de även mera rättvisa, billiga, högsinnade?
Tänka och handla de mera ur det innersta av livet?  Med ett ord, ha de
mera sann mänsklig bildning?"

<p>"Ha då fruntimren i allmänhet denna?" frågade med ringaktande
uttryck en av fruarna.

<p>"De kunde kanske äga och även meddela den", svarade Hertha, "om
deras känsla för det innersta av livet fick -- liv, sanning.  Men den
utvecklas ej och därför förbli båda könen lika inskränikta och
grundligt obildade."

<p>"Nej, i dag har då Hertha ett raptus uppriktighet av prima sort!"
sade leende de unga flickorna.  "Tänk om våra herrar hörde dig!  -- Du
blir säkert aldrig gift."

<p>"Nå än sen?" sade Hertha buttert men likväl halvt leende.  "Äro då
äktenskapen i allmänhet så lyckliga på jorden.  att den högsta lycka
kan anses finnas i äktenskapet?"

<p>"Ack nej!" sade suckande den bleka unga frun, "men -- det gör oss
till -- <i>mödrar</i>, och därmed ger det oss en rik och djup erfarenhet av
livet, som aldrig blir en ogift, barnlös kvinnas lott."

<p>De unga flickorna tego stilla, liksom träffade av sanningen i dessa
ord.  Men Hertha sade:

<p>"Icke alla gifta få barn.  och finnes det icke en egen rik
erfarenhet, en djup insikt av livet, som endast kan bli den ogifta
kvinnan till del?" Herthas röst vittnade om en inre rörelse, i det hon
fortfor:

<p>"Om vår uppfostran icke vore så ytterst usel, och vårt levnadsmål
så ytterst fattigt och inskränkt, om vi tidigt hänvisades istället att
söka stöd utom oss,

<!-- page 39 -->

att söka det i vårt eget bröst, i vår egen kraft, om vi finge ägna liv
och arbete för stora och ädla mål, om man tillät oss att lyssna till
den inre rösten och följa dess ingivelser snarare än alla slags
meningar utom oss, om det tilläts oss att få det arbete som vi kunde
älska -- då är jag viss på, att vi skulle bli ädla och även lyckliga,
giva oss själva och även andra lag!"

<p>"Herre Gud, min lilla Hertha, vill du att fruntimmer skola bli
lagmän eller kanske justitieråd, sitta i högsta domstolen?" sade den
lilla gamla, nystande ivrigt och synbarligen ängslig.

<p>"Icke just det", svarade Hertha halvt leende, "utan snarare --
något mer!"

<p>"Vad då?  Vad då?" sade flera fruntimmer i kretsen, leende och
nyfikna.

<p>Hertha teg en stund, sedan sade hon, i det en blek rodnad flammade
upp på hennes kinder, ehuru den melodiska rösten förblev lugn som en
stilla välvande våg:

<p>"Fordom trodde man, att något stort och djupt innebodde i kvinnan,
vilket icke kunde fullt utvecklas om hon icke förblev <i>allena</i>,
allena med gudomligheten.  Då levde även kvinnor såsom prästinnor i
det heligas, det gudomligas tjänst.  Denna tro har man förlorat.  Nu
vill man blott att flickorna skola bli "söta flickor", talangfulla
m.m., för att bli gifta så fort som möjligt, lika mycket med vem blott
han väl <i>försörjer</i> sin hustru.  Det är en usel åsikt av livet
och kvinnans bestämmelse, som förnedrar kvinnorna och kanske ändå mera
männen.  Ty skulden därför ligger mycket i kvinnlig feghet men ändå
mera i männens brist på rättvisa och högsinne.  Och de bli små i samma
förhållande de gjort oss små."

<p>"Nej, nu är det för galet, kära Hertha!" utbrast den lilla gamla,
vridande sig i ångest "betänk då vad du säger.  Icke går det an här i
världen att vara

<!-- page 40 -->

såsom i 'le palais de la Vérité'.  Du kommer att bli hatad av både
herrar och fruntimmer!"

<p>"Jag vet det!" sade Hertha med korslagda händer och sibylliskt
lugn.

<p>"Och tänk, om några av våra herrar här hörde dig!  De skulle bli så
onda på dig!  Du blir aldrig uppbjuden på balerna.  Du kommer i
tidningarna; du får dig, som jag, en rättegång på halsen.  Det går
icke an att vara så där uppriktig!  Du gör dig och oss alla
olyckliga!"

<p>"Har ni så dålig tanke om oss, att vi icke skulle tåla vid att höra
litet skarp sanning?" sade nu en mild och manlig stämma, och en ung
man, som, stödd mot fönsterpelaren och dold för fruntimmerskretsen av
den tjocka gardinen, hade åhört samtalet, steg fram, tog en stol och
satte sig i kretsen mitt emot Hertha.  Hans vackra utseende, det
manligt öppna och frimodiga uttrycket i det ungdomsfriska anletet, det
lediga och lugna i hans väsen som röjde en viss blygsam säkerhet eller
visshet om att ej misshaga, allt jämte den melodiska rösten tillvann
honom genast en glad uppmärksamhet inom kretsen.  Han fortfor, i det
han riktade sitt tal till Hertha:

<p>"Ni har fullkomligt rätt.  Det felar oss män mycket i djupare
mänsklig bildning.  Men -- det hörer fruntimmerna till att giva oss
detta.  Ty obestridligen ha de ett medfött djupare sinne för det
innersta i livet.  Skaparens sista verk fick detta till sin hemgift!"

<p>"Men våra lagstiftare tänka annorlunda!" svarade Hertha.  "De
betrakta kvinnorna -- åtminstone i vårt land -- som omyndiga väsen;
och ofta för- bliva de just i följd därav svaga, ovissa, omyndiga
själar, sakna tro till sig själva; -- jag menar icke", fortfor hon
flyktigt rodnande, "den tro som kommer av blind egenkärlek, många ha
mer än nog därav; jag menar den tro på sig själv, som kommer

<!-- page 41 -->

av tro på vårt eget väsens sanning, på Guds ljus och röst i oss."

<p>"Sant, mycket sant", sade åter den unga mannen.  "Fruntimmerna
härska ofta mera genom kvinnlighetens nycker och fel eller ock ytliga
behag än genom dess ädla makter.  De flesta ana icke, huru tusen
gånger mäktigare de skulle vara om de nöjde sig att vara sanna,
högsinnade kvinnor, sökande ensamt det högsta.  Då skulle de upplyfta
oss med sig.  Funnes nu för tiden kvinnor, sådana som forntidens
prästinnor, domarinnor, vestaler -- det är vid deras fötter, som jag
ville sitta, på deras ord som jag ville lyssna såsom till orakel ur
livets heligaste djup.  och vad bäst jag lärt och vunnit under mitt
liv, har jag att tacka fruntimmer av denna självlysande.  ledande
art."

<p>Ett ljus, likt morgonrodnadens ur mulen öster, flammade under dessa
ord upp på Herthas kinder och hennes ögon blixtrade likt diamanter,
träffade av ljusets strålar.  Det lyste upp hela hennes ansikte under
det att det lilla fruntimret vid hennes sida såg ytterligt häpen och
konfunderad ut.

<p>Dragen törhända lika mycket av den djärva uppriktigheten samt
rikiningen av Herthas yttranden som av den verkan, vilken tydligen
hans ord hade på henne, fortfor den unga mannen att ställa sina ord
förnämligast till henne.  Han hade under flera år vistats i främmande
länder och världsdelar och omtalade åtskilligt om kvinornas ställning
och inflytande hos olika folkraser, ty, besynnerligt nog, tycktes han
ha ägnat däråt en allvarlig uppmärksamhet.  Alla inom
fruntimmerskretsen lyssnade uppmärksamt.  och vart ord, som yttrades,
var en fråga, som ville locka fram nya ljus i ett ämne, som på
flerfaldigt sätt rörde alla.  Hertha allena sade intet, men berättaren
tycktes dock tala förnämligast för henne.

<p>När han nu plötsligen kallades bort ur kretsen

<!-- page 42 -->

och denna bröt upp, hörde man en viskande kör av:

<p>"Vem är den hyggliga unga mannen?  För älskvärd!  intressant!
charmant!  Jag är ordentligt kär i honom!  (N.  B.  det var en äldre
fru som sade så.) Vem är han?  Varifrån kommer han?  Hur kommer det
till att man ej förut sett honom eller hört talas om honom?"

<p>"Det kommer sig därav", upplyste en av de äldre herrarna i
sällskapet, "att han icke förr varit på vår ort.  Han är en
bergsmansson från Norrland och är nu anställd som ingenjör vld
järnvägen nära vår stad.  Jag känner icke en bättre och mera lovande
ung man än Yngve Nordin.  Han är också vanligen mycket väl anskriven
hos damerna.  Men akta edra hjärtan, mina unga damer, ty han säges
vara, vad man kallar, en stor fruntimmerskarl, men något ostadig i
sina tycken."

<p>"Jag ville, att han vore min son!" sade en av fruarna.

<p>Rosorna viskade leende till Hertha: "Nå, stränga Sibylla, vad har
du emot denna unga herre?  Jag tror, att han fann nåd för dina ögon!"

<p>Hertha smålog liknöjt, i det hon sade: "Han giorde sig artig för
oss!" Hon redde sig till att med det lilla nystande fruntimret lämna
sällskapet och hennes ansikte begynte återtaga dess mörka missmodiga
uttryck.

<p>Man tände nu ljusen i rummen, men i tamburen där Hertha och hennes
följeslagerska klädde på sig, var djup skymning.

<p>"Kom ihåg att sätta schalen på avigan, Hertha!" sade den lilla
gamla; "schalen och kråkan med, ty det torde vara fuktigt ute.  Vi ha
dröjt bra länge.  Gud låte pappa ej bli ond.  Schalen på avigan,
Hertha!  Ack, att du skall ha sådana där underliga ideer och samtal
för dig!  Att du ändå kunde vara som annat folk!  Schalen på avigan;
...  så där!"

<!-- page 43 -->

<p>Medan Hertha tyst och mekaniskt följde de föreskrifter, som så
gåvos henne, kände hon sin hand kyssas samt vätas av en het tår av
någon, som hon i mörkret icke kunde urskilja.

<p>"Vem är det", sade hon sakta, "som så kysser min hand."

<p>"Det är någon som beundrar dig", svarade sakta en ljuv, kvinnlig
röst, "och som ville ha ditt mod!  " ...

<!-- one double quote inserted below -->

<p>"Mitt mod!" sade Hertha, "ack!  Gud bevare dig Eva, att någonsin
erfara det som gör mig modig, att -- stöta människor!" Hon kysste den
unga flickan och skyndade ut i förstugan, liksom rädd att säga mer,
under det att lilla moster Petronella famlade efter sina saker,
muttrande: "Hertha!  -- Hertha, nu glömmer hon visst sina handskar!
Hertha, var är min gröna påse och tebrödet då till lilla Märtas
namnsdag!.  Ack!  Att hon skall vara så förflugen!...  Nej, se, jag
har min påse på armen och tebrödet uti den!...  Men vart har nu Hertha
tagit vägen?...  Alltid måste jag hålla reda på henne!..."

<p>Signalen till avbrottet i samtalet och som även tycktes ha
föranlett Herthas och moster Nellas uppbrott, var ett upprop av major
v.  Post, som åter kallade gudar och gudinnor, ljusalfer och troll
till en generalrepetition av kostymbalens grupper och uppträden.

<p>"Nu måste du skynda dig med vad du har att säga, min gubbe lilla,
eljest blir det för sent", viskade ivrigt den lilla prästfrun till sin
man: "Jag längtar härifrån, jag känner mig så illa till mods, jag vet
icke rätt varför."

<p>Den goda pastorn störtade nu upp och ropade med kraftig basstämma:

<p>"Mitt gudomliga herrskap på Olympen och i Walhalla!  Viljen I
tillåta en stackars dödlig att tala två ord med er innan I begynnen
edra lekar,

<!-- page 44 -->

och innan jag går mina färde.  Får jag tala?"

<p>Den allmänt avhållna pastorn lyssnades alltid gärna till, och man
svarade "tala!  tala!".

<p>"Mitt herrskap", fortfor talaren med en blandning av munterhet och
allvar, som stundom övergick till rörelse och då kom rösten att synas
barsk, eller ock att sväva, såsom kämpade den med gråt, varvid en
hastig blekhet kom över det eljest barnsligt glada och öppna ansiktet,
"mina herrar och damer!  Vi äro nu här församlade för att ställa till
något, som man tror skall bli mycket roligt, och jag tror så med.  Jag
tror också att kung Salomo har rätt uti, att "allting haver sin tid",
och att roa sig har sin tid och göra gott sin.  Men om man i samma tag
kunde både roa sig och göra gott därmed, så vore det ju en dubbel
vinst.  Och jag tror, att detta nu låter göra sig.  Låt mig säga huru.
Men först måste jag göra en liten inledning."

<p>"Se så i Herrans namn, nu ha vi väl någon Magdalenastiftelse eller
något sällskap för fångarnas uppmuntran i kommande!" mumlade mellan
tän- derna herr v.  Tackjern och knäppte ännu litet fastare till
bröstfickan.

<p>"Det är både ynkligt och löjligt!" suckade fru Uggla, och fru v.
Tupplander ristade på sitt fiäderprydda huvud och sade halvhögt: "Ack,
sa tråkigt."

<p>Talaren fortfor: "Medan vi här roa oss att spela gudar och
gudinnor, och beställa åmtals med punsch och champagne för våra
olympiska fester, så springa här i staden, på våra gator, under våra
fönster dussintals fattiga, trasiga, stundom -- hungriga små barn,
utan vård till varken kropp eller själ, ty många av dem ha usla, många
även inga föräldrar.  Dessa barn behöva vård, undervisning, de behöva
mödrar och skola.  Min hustru och ett par av stadens fruntimmer ha
länge önskat och även arbetat att kunna tillvägabringa en
småbarnsskola, för att kunna upptaga sådana stackars små

<!-- page 45 -->

ungar; och de ha lyckats tillvägabringa en begynnelse, men ack!  så
liten att den blott är en unge till skola och icke tillräcklig att
hysa tredjedelen av ungarna, som kunde behöva henne.  Lokal felas,
medel felas att utvidga lokalen och att förskaffa de fattigaste barnen
middagsmat där.  Flera av våra goda och tänkande fruntimmer här i
staden känna säkert huru stort behovet är av tillsyn om de fattigas
barn och hem, så inom som näst utom staden, och de skola då säkert
inse, att det förslag jag nu vill göra, icke är i otid utan snarare
just i sinom tid.  Jag föreslår därför att gudinnor och gracer,
d. v. s.  alla damer här närvarande, förena sig i att bilda en
<i>fruntimmersförening</i>, för att besoka de fattiga hemmen, tillse
barnen och övertaga vården samt kraftigt understödjande av
småbarnsskolan; och jag föreslår, till vinnande av medel för en
nödvändig fond därtill, att inträdesbiljetterna till den kommande
festen må beläggas med en avgift, som kommer fruntimmersföreningen och
dess småbarnsskola till godo!"

<p>"Mitt herrskap!" fortfor talaren med värma "många av er veta kanske
icke, att icke långt ifrån vårt Olympiska samkväm här i staden, finnes
i en av stadens gränder ett gammalt hus, rättare en barack, kallad
Stora fjärdingen, dit sedan några år samlat sig mera elände och
uselhet än många av er sett under all eder livstid, och att mitt
ibland denna drägg, detta utskum av vår stads befolkning, leva barn --
små barn, mitt herrskap, som vart modershjärta här i rummet kunde
tacka Gud att kalla sina, och som dock äro i den där Stora fjärdingen
hemfallna till all slags elände.  Jag säger er, mitt herrskap, att
detta är en sak som vi icke böra tåla; utan att vi måste rensa upp
denna helvetes fjärding eller åtminstone rensa barnen därifrån och
låta dem komma till Guds ljus och liv.  Det är vår kristliga plikt.
Min hustru

<!-- page 46 -->

har ofta manat mig att tala med er I detta ämne, och nu har jag gjort
det och jag är glad däråt."  (Den lilla prästen torkade svetten ur
pannan, i det han fortfor leende:) "Det kan synas litet djärvt att
anlita muser och gracer att rensa upp den där stora fjärdingen, men
sedan dagen då -- en Gud på jorden tvådde de fattigas fötter, ha de
olympiska systrarna ej mer ansett det under sin värdighet att hjälpa
skaffa skor och strumpor åt fattiga små barn.  Nu ha vi ett gott
ordspråk som säger: "Hastigt börjat hälften vunnet".  Låt oss därför
begynna verket i dag, i denna stund.  Låt oss här och nu förena oss om
bildandet av en fruntimmersförening!"

<p>"Jag ämnar skriva en bok emot fruntimmersföreningar!" sade
protokollsekreteraren N.  B., "jag har redan samlat materialier."

<p>"Ja, det är de där filantropiska företagen och föreningarna, som
ruinera oss!" sade herr v.  Tackjern, i det han knäppte till ännu en
knapp i sin frack.

<p>"Det går aldrig väl med oss; det blir ett elände och ett hospital!"
suckade fru Uggla, runkande på hela kroppen.

<p>"Han kunde ha väntat tills min diner, så hade jag kunnat ta mig ur
saken!" tänkte missnöjd fru Tupplander, ristande på huvudet.

<p>Åtskilliga herrar, både äldre och yngre, hade emellertid vid
nämnandet om "en fond" till ett gott ändamål genast gripit i sina
bröstfickor efter plånböckerna, och grevinnan P., som nyss flyttat
till orten, där hennes man köpt en större egendom, och som genom sin
godhet och anspråkslöshet kom världen att förlåta hennes skönhet, rang
och rikedom, skyndade jämte Mimmi Svanberg och ett par andra
fruntimmer fram till den goda pastorn, tackande honom och bedjande
honom att "räkna på dem".

<!-- page 47 -->

<p>Den rådande stämningen i sällskapet förblev dock en tvekande och
förlägen.  Man hörde sägas: "Det är icke tid nu...  Man måste närmare
tänka på saken...  Efter kostymbalen kunde man ju upptaga frågan...
Nu måste man tänka på Olympen och Walhalla och kostymerna."  Yngve
Nordin upphöjde då sin röst för att begära beslut på att biljetterna
till kostymbalen skulle försäljas till förmån för den nämnda fonden.
Det antogs med acklamation; det övriga förslaget uppsköts till en
annan gång, och major v.  Post lät åter höra sin röst, kallande gudar
och gudinnor att intaga sina platser, och den "gudomligt roliga
tillställningen" kom nu i full gång.

<p>"Låt oss gå nu, min gubbe lilla!" viskade pastorskan till sin man,
som torkade svetten ur pannan.  "Vi ha ändå vunnit något, och jag står
inte ut här längre."

<p>"Huru?  Mår du illa?"

<p>"Inte precis.  Men jag känner en ångest, en beklämning!  ...  Du
vet, att jag känner sådant ibland.  Det är mig som om golvet skulle
bränna under mina fötter.  För all del, låt oss gå!"

<p>"Strax, strax!  Låt oss blott taga avsked av värdinnan!" och det
goda, äkta paret försvann snart från skådeplatsen, där allt nu rörde
sig i lustigt vimmel.

