<!-- page 97 -->

<h1>Herthas dröm</h1>

<p>Det syntes henne att hon var en själ, nyss född på jorden.  I
gråstensberget vilade hon som i sin vagga.  Hon såg sig själv såsom
hade kroppen varit en genomskinlig, eterisk form för själen; och in i
själen såg hon klart hjärtat, med dess underbara system av kamrar och
ådror, genom vilka livet pulserade på röda, varma vågor, och djupt
därinne brann en låga, som än steg, än sjönk, än syntes dunklare, än
klarare, men tydligt strävade uppåt, såsom sökte den en friare rymd.

<p>Det var morgon och solen gick glödande upp.  Hon gladde sig åt
solens ljus och drack leende dess skål ur små bägarlavar med
purpurkanter, som stodo omkring hennes vagga, fulla av daggens klara
droppar.  Hennes hjärta klappade av längtan till ljuset och livet.
Från sin lilla vrå i gråstensbergets famn, där hon låg på mjuk
mossbädd, såg hon himlen klar över sitt huvud och såg vitt ut över
jordens berg och dalar.  Hon såg ett högt, härligt grönskande träd,
vars grenar räckte vitt omkring över jorden och ända upp i himlen; de
voro fulla av sköna, glänsande frukter, och ur trädets krona hörde hon
röster viska:

<!-- page 98 -->

<blockquote>"Lyssna till det trädets susning
<br>Vid vars rot ditt bo är fästat!" *

<p>* Finskt ordspråk.</blockquote>

<p>En klar källa sprang sorlande upp nära vid det höga trädets fot.
Hon såg tre sköna, allvarliga kvinnor hämta vatten ur källan och
begjuta trädet, som därvid tycktes grönska allt friskare.  Svanor med
glänsande fjädrar simmade sjungande i källan.  Hertha såg människor
komma och gå under trädets skygd, plocka av dess frukter och sedan
jublande frambringa ädla och sköna skapelser, som de kallade sina
verk.  Hon såg härliga gestalter, stolta byggningar och de mest
smakfulla prydnader framstå under deras händer; hon såg dem glädja sig
över sina verk och åter och åter hämta krafter till nya av det härliga
trädets frukter.  Med klappande hjärta frågade hon:

<p>"Vilka äro dessa?"

<p>En röst svarade: "Dessa äro vetenskapernas och de fria konsternas
dyrkare, och de som i skydd av livets och frihetens träd ägna sig åt
de yrken, som förädla och glädja människornas hjärtan."  Flera av
dessa män tycktes ägna en särskild hyllning åt kvinnan.  De avbildade
hennes gestalt på mångahanda vis, de diktade sånger och höllo vackra
tal till hennes ära, påkallande henne att försköna och lyckliggöra
jorden.

<p>Hertha kände lågan i sitt hjärta brinna högre och högre och den
ingav henne att tänka: "O!  att jag finge såsom en av dessa arbeta i
det härliga trädets skugga, njuta av deras frukter och glädja
människors hjärtan!"

<p>Vid det hon så tänkte, såg hon framblicka ur himlen över sig ett
ansikte av oändligt majestät och oändlig faderlig huldhet, och
ovillkorligt såg

<!-- page 99 -->

hon upp till detta och bad:

<p>"Fader: Låt mig arbeta och glädja mig, som dessa mina bröder."

<p>Det härliga, milda ansiktet log och svarade: "Gå, min dotter!"

<p>Hertha lämnade då glad sin vrå i urbergets famn och vandrade mot
det sköna trädet.  Men det var mer avlägset ifrån henne än hon trodde,
och många hinder mötte under vägen; men hon övervann dem, skyndade
modigt framåt, ty alltid hörde hon den friska källans sorl och suset
från det mäktiga trädets krona.  Nu såg hon det på närmare håll, men
då blev hon varse, att det omgavs av en mur, som alldeles hindrade
henne att komma det nära.  Där voro flera portar på muren med
åtskilliga namn av akademier och skolor.  Portarna syntes på avstånd
vara öppna, men så fort hon nalkades för att ingå genom dem, fann hon
dem stängda.  Hertha klappade på och bad om inträde.  Men dörrväktarna
svarade henne:

<p>"Här få blott män fritt ingå och utgå.  Vi ha ej rum för kvinnor i
våra lärosalar, och de ha intet att göra där!"

<p>Hertha svarade ödmjukt: "Jag vill lära att skapa det ädla och sköna
såsom mina bröder; jag vill ej göra intrång hos någon, utan tåligt
arbeta och lära, på det jag måtte en gång kunna vederkvicka
människohjärtan.  Därför -- låt mig även få plocka av det stora
världsträdets frukt."

<p>Då svarade man henne med hårdhet: "Gå, den frukten är ej för dig.
Vänd om till din vrå i berget och lär dig att koka eller spinna.  Det
hör dig och dina gelikar till.  Ni ha ej lott med de fria."

<p>Nu hörde hon innanför portarna röster, som sade: "Släpp den unga
kvinnan in, hon bör även få njuta av trädets frukter."  Men den andra
sade: "Nej!" Och det blev ett stretande med portarna, ty somliga ville
öppna dem men andra strävade emot.

<!-- page 100 -->

De senare blevo de starkaste och portarna förblevo stängda. *

<!-- begin footnote -->

<blockquote>* Att Hertha i denna dröm icke alltid är clairvoyente
synes därav, att hon icke ser, att verkligen ett visst antal kvinnliga
elever sedan tvenne år fått rum i Musikaliska akademien i Stockholm,
samt att hon ej ser senaste bemödandet av direktionen för Stockholms
slöjdskola att vinna anslag till dess öppnande även för en
fruntimmersklass.  Vad Akademien för de bildade konsterna vidkommer,
så har den alltsedan den ädelsinnade professor Qvarnströms avresa fran
fäderneslandet (1847) förblivit stängd för fruntimmerselever.  Att
Herthas djupa själslidande avspeglar sig i drömmen och låter henne se
alla förhållanden på deras mörkaste sida, behöver ej påpekas.  Om hon
ser dem <i>för mörka</i> i Sverige kan frågas.  Tänkande svenska män,
som biskop Agardh i sin skrift "om livränteinrättningar för svenska
kvinnor", och en okänd, djupsinnig tänkare på Gottland -- vars
förträffliga lilla skrift "om flickskolor, några ord om statens fördel
och plikt att inrätta och underhålla sådana" (utkommen på
L. J. Hiertas förlag 1850) förtjänar att bli allmänt känd -- synas
icke tänka så.  Denna senare skrift har till motto:

<blockquote>"Jag vill undervisning åt kvinnan
<br>på det hon må bliva tillräknelig.
<br>Jag vill hennes tillräknelighet,
<br>på det hon må bliva lycklig."</blockquote>

<p>Vi förstå med detta "lycklig" även "självmedveten", "ädel", och
tacka förf. på det innerligaste för de högsinnade orden.</blockquote>

<!-- end footnote -->

<p>Bedrövad, men ännu icke modfälld, gick Hertha vidare, sökande någon
port, genom vilken hon kunde ingå.  Då kom hon till en port, över
vilken lästes i prydliga bokstäver: <i>Slöjdskola</i>, och inunder
stod: "Öppnas även för fruntimmer".  Glad klappade Hertha på porten, i
det hon tänkte: "Äntligen!"  Men porten öppnades ej.  Hon klappade
ånyo och ånyo.  Äntligen syntes dörrvaktaren tittande fram ur ett
fönster.

<p>"Var god", bad Hertha, "och låt upp dörren för mig."

<p>"Rätt gärna!" svarade dörrvaktaren vänligt, "bara det lät sig göra,
men den sitter så hårt fast."  Och fast satt den dörren alldeles
förskräckligt.

<!-- page 101 -->

Dörrvaktaren arbetade och fick även ett par medhjälpare, som alla
strävade att öppna porten, men fåfängt.  "Den vara fastrostad", sade
de, "den måste först smörjas.  Man måste vänta till nästa riksdag."

<p>Hertha vandrade ännu länge, sökande en port, genom vilken hon kunde
ingå, men avvisades överallt, ofta med hån och hårdhet.  Genom en hög
gallerport såg hon den klara källan och de sköna kvinnorna, som
vaktade den, och bad:

<p>"Räck mig en dryck vatten att läska mig med.  Jag försmäktar av
törst..."

<p>Då sågo de på henne, de sköna allvarliga kvinnorna, med blickar av
djupt medlidande och svarade:

<p>"Det är oss förbjudet!" Och den äldsta av de tre nornorna tillade:

<p>"Det vilar en fördom,
<br>en gammal förbannelse
<br>över ditt kön
<br>i grönskande Manhem.

<p>Förr än den löses,
<br>får du ej dricka
<br>av Urdakällan;
<br>källan som giver nytt liv!"

<p>Den stränga nornan Verdandi talade nu och sade:

<p>"Den är ej för den svaga.
<br>Den är blott för <i>den hjältemodiga</i>,
<br>den starka i viljan,
<br>och för den, som redligen kämpar.
<br>Hon ensam är värdig."

<p>Men den yngsta av de tre såg med en blick full av eld på Hertha och
sade:

<!-- page 102 -->

<p>"Sälla äro de som hava fått <i>syn</i>,
<br>som kämpa i tro och i hopp!
<br>De bli välkomna.
<br>De skola segra!"

<p>Hertha förstod ej nornornas ord.  Hon förstod blott, att <i>hon</i>
ej var värdig att dricka av den livgivande källan, att de hade avvisat
henne.

<p>Tyst och med tårfyllda ögon vände hon om till sin lilla vrå i
bergets famn.  Där var allt såsom förr.  De små bägarlavarna kring
hennes bädd hade fyllt sig med daggens tårar och stodo glänsande,
bjudande henne dessa droppar av himlens godhet.  Hon sög dem
begärligt, kysste de små barndomsvännerna tacksamt och tänkte: "Jag
vill bliva hos er och glädja mig åt solens ljus och skönhet för andra.
Jag vill försöka att vara såsom en av er och ingenting mer begära."

<p>Men på en gång mörknade rymden, fästet överdrogs av tunga blygrå
moln, solen försvann bakom dem, jordens grönska vissnade, löven föllo,
all skönhet forsvann och en tjock, frostkall dimma höljde alla
föremål.  Hertha frös; hon kände sina lemmar stelna, men ändå brann
lågan klar i hennes hjärta och gjorde henne allt mera vaken och
kallade upp en mera brinnande längtan till ljus och liv, allt efter
som jorden och alla yttre föremål insveptes i det frostkalla töcknet.
Hon såg allt klarare in i sig själv och kände där röra sig ett mäktigt
liv.  Hon såg sig om på gråstensberget, och detta öppnade sig för
hennes inre blick.  Hon såg då en mängd kvinnor, som hennes själ
kallade systrar, sitta såsom hon i trånga celler i berget och spinna
på sländor, som kallades "slentrianer", en ton, som syntes utan ända
och ändamål, ty aldrig blev totten slut och aldrig blev rullen full.
Spinnerskorna sågo med ömsom längtande, ömsom duvna blickar ut i den
dimhöljda rymden, sjungande på en entonig, vemodig melodi:

<!-- page 103 -->

<p>"Vi spinna, vi spinna all dagen lång,
<br>Vi sjunga om samma och samma sång.
<br>Blir dagen oss tung och stugan oss trång,
<br>så vet vi dock, att han kommer en gång,
<br>o systrar!  vår vän uti nöden,
<br>vår fästman, befriaren, döden!"

<p>Hertha fattade en innerlig ömhet och innerligt deltagande för dessa
fjättrande själar.  Men nedanom berget såg hon en mängd män, som
kallades "lagmän" gå vakt, på det att de fängslade icke skulle kunna
undkomma och bliva fria.

<p>"Vad ha de då gjort, vad ha vi alla gjort", frågade Hertha bittert,
"för att behandlas så?" Och hon satt tyst en tid med det brinnande
hjärtat uti den stela, likgiltiga världen och väntade på svar.  Men
intet svar kom.  och bäst det var såg hon sig sitta som de andra,
spinnande på sländan, som kallades "slentrian", och sjungande som de
andra:

<p>"Vi spinna, vi spinna all dagen lång,
<br>Vi sjunga om samma och samma sång" osv.

<p>Och hon tänkte inom sig, att snarare än att leva så var det bättre
att aldrig ha blivit född.

<p>Men icke länge satt hon så.  Hennes själ uppreste sig, hon mindes
nornornas ord vid urdabrunnen, "den är blott för de hjältemodiga och
den som redligen kämpar!" Och det grydde henne en mäktig vilja att
befria sig och sina bundna själssystrar.  Hon kastade ifrån sig ten
och slända, stod upp och sade: "Jag vill redligen kämpa!"

<p>Då flammade lågan i hennes hjärta högt upp, lyfte henne från jorden
och lät henne, högt över lagmännens huvuden, sväva fram genom rymden.
Denna känsla uppfyllde henne med glädje och hopp och hon tänkte:
"Förbannelsen kan då hävas för mig och mina systrar och vår del kan
ännu bliva bland de frias!"

<!-- page 104 -->

<p>Ovillkorligt vände hon sig österut åt den trakt, där hon sett solen
uppgå och såsom buren på osynliga vingar svävade hon fram över jorden.
Men plötsligt kände hon sin flykt hämmas, och en barsk röst ropade:

<p>"Halt!  Wer da?"

<p>Hertha svarade: "En själ, som söker frihet, liv och sällhet för sig
och många systrar!"

<p>"Vad för något?" sade rösten, "en själ?  Och du är ett fruntimmer?
Bort därmed.  Här i landet få icke fruntimmer ha själar.  De räknas ej
med bland befolkningen.  Du får icke komma hit.  Vänster om, marsch!",

<p>"Vem är du?" frågade Hertha, "och vad rätt har du att befalla mig?"

<p>"Vad rätt?" dundrade rösten.  "Jag är en kejserlig stor Ukas och
står på post för att intet kontraband må inkomma i landet."

<p>"Men jag är intet kontraband", sade Hertha, "jag är blott en själ,
som..."

<p>"Resonera inte utan lyd", avbröt rösten, "eljest får du arbeta i
Sibirien.  En kvinnlig själ, som söker frihet, är det argaste
kontraband i världen."

<p>"Låt mig blott tåga fritt genom ditt land, o store Ukas; jag vill
ej stanna där, jag vill längre österut, dit där solen uppgår!" bad
Hertha.

<p>"Du är en hövlig person", sade ukasen mildare, "och därför, fast du
ej får fara fritt genom mitt land, så vill jag låta dig se en syn
österut, som kan bota dina frihetssvärmerier."  Och han lät henne se
genom ett stort synglas öster ut ända till Kina, där icke blott
kvinnornas själar men även deras fötter äro bundna, och överallt på
jorden emot solens uppgång såg hon kvinnorna förtryckta och
ringaktade, då de ej blevo fruktade såsom tyranniska och hämnande
makter, vilket stundom hände, då de med våld brutit sina bojor.

<p>"Vad hava de gjort?" frågade Hertha, "för att så behandlas."

<!-- page 105 -->

<p>"Vad går för nöd åt dem?" svarade ukasen, "de ha det så gott som de
förtjäna och behöva.  Ja, i mitt heliga land, ändå mycket bättre.  Här
ha fruntimren det riktigt överdådigt gott.  De behöva ej skatta till
kronan såsom själar, och de få ärva en fjortondedel i boet efter sina
anhöriga.  Därtill få de kläda sig granna och prata om lappri så
mycket de behaga, blott att de äro lydiga och inte vilja flaxa för
högt.  Hör flicka!  Du ser bra ut och jag tycker om dig; stanna här
och du skall få bli en rik bojars trälinna.  Kom, du skall få det
gott!" Och den store ukasen fattade Herthas arm.

<p>Stolt och förfärad slet hon sig lös och flydde, i det hon slungade
en blick full av förakt på den store ukasen.  Hon flydde norrut, ty
hon såg ljus glimma och hörde glädjesånger ljuda vid ishavets
stränder.  Det var vilda nomadfolk, som drogo omkring på dess ödsliga
tundror och genom dess stela urskogar.  De höllo nu sina marknader och
bröllop.  Hertha såg männen tumla och slåss såsom under rus, till dess
de föllo omkull på snön och somnade.  I hyttan omringade kvinnorna
bruden och gåvo henne dricka och drucko själva ur en bägare under
skratt och stoj.

<p>Hertha frågade dem: "Ären I fria och lyckliga?"  De svarade: "Vad
är frihet?  Är det något slags brännvin, så giv oss därav, att vi må
ge åt våra fäder och män, så att de icke misshandla oss.  Giv oss det,
så att vi också må känna oss sälla.  Eljest -- lycklig den, som dör i
sin tredje natt.  Vi äro födda till träldom."

<p>Nordanvinden brusade fram över fältet och bröllopsscenen försvann i
ett moln av yrande snö.  Sedan blev det lugnt och norrskenen dansade
en fackeldans kring polkretsen, så där var ljust som den ljusaste dag.
Och vid dess sken såg Hertha flockar av män och kvinnor, som drogo
omkring klädda i skinn med sina renhjordar och hundar.  Men

<!-- page 106 -->

överallt bland dessa vilda horder voro kvinnorna männens tjänarinnor
och deras likar blott i stunder av rus och slagsmål.  Stundom, likväl
blevo de till häxor och kallades då "kloka" och blevo fruktade och
åtlydda, ty deras kraft var stor i att tillfoga ont och hämnas, och
deras blick, som kallades "den onda blicken", hade makt att slå med
olycka både människor och kreatur.  Med en rysning vände Hertha sig
bort från dessa folk och trakter, och åter svävade hon över jorden,
men nu mot söderns varma länder.

<p>Hon såg en annan himmel än nordens stränga, en skönare, yppigare
jord full av blommor och frukter.  Luften var ljuv som den ljuvaste
godhet, källor sprungo, musik tonade, allt syntes svälla av
levnadsfröjd.  Det var i en stor trädgård nära en stor stad, som hon
befann sig.

<!-- double quote inserted below -->

<p>"O!"  tänkte Hertha, "här måste människorna vara fria, goda och
lyckliga, här torde jag finna frihet för mig och mina bundna systrar."

<p>Då nalkades henne ur den stora staden några myndiga och mörka
personer och sade:

<p>"Du talar om frihet.  Du är en misstänkt person.  Vad vill du här?"

<p>Hon svarade: "jag söker friheten för mig och mina systrar!  -- -- "

<p>De myndiga herrarna sågo på varandra och logo, som om de velat
säga: "Hon är rubbad till sina sinnen."  Och de sade åter till henne:
"Vad är det du vill?"

<p>Hon upprepade sitt svar.

<p>De frågade: "Är du rik?"

<p>Hon svarade: "Nej.  Min själ och min vilja äro min enda rikedom."

<p>De svarade: "Då är du en toka.  Gift dig, om du det kan, eller gå
in i ett kloster."

<p>Hertha svarade: "Nej, jag vill leva och arbeta i frihet och oskuld
för det mål, mig är givet."

<!-- page 107 -->

<p>De sade: "Ingen frihet är oskyldig; minst hos kvinnor.  Det vilar
en gammal skuld på ditt släkte.  Och i alla fall, du är en farlig
person, ty du talar om frihet, och du kommer från ett land, där
friheten av ålder slagit rot och vuxit till ett stort träd, som det
säges, och där kvinnorna lära mer än en gång kämpat för landets
frihet, alltså, du får ej gå lös här."

<p>"Ack!" tänkte Hertha; "de veta ej, huru litet kvinnorna äro fria i
mitt land!" Men hon sade intet, ty hon ville ej skämma ut sitt eget
lands lagar.

<p>På en gång hörde hon ett stort rop: "I kloster, i fängelse med
tokan, med frihetssvärmerskan!" Och en flock svartklädda män fattade
uti henne och drevo henne framåt mot en stor, mörk byggning med små
förgallrade fönster.  Fruktan och vrede gjorde henne stark, hon slet
sig ur deras händer och flydde; lågan i hennes hjärta flammade högt
och bar henne bort, bort till dess hon ej mera hörde de hotande,
hånande ropen.  Då stannade hon och såg, att hon kommit ut ur den
stora staden, vars rök uppsteg på avstånd.  Trött satte hon sig ned på
en sten, men kände sig så ensam och övergiven, och så bedrövad över
människors hårdhet och den förbannelse, som vilade över hennes kön,
att hon begynte bittert gråta.

<p>Då kom en grann, glittrande sky drivande från den stora stadens
sida och sänkte sig mot jorden nära stället, där Hertha satt.  Den var
såsom en vävnad av fladdrande flor med silver och guldpaljetter; och
ur den framkornmo vackra unga flickor med lätta dräkter,
levnadslustiga blickar och kransar på sina huvuden.  De nalkades henne
och sade:

<p>"Varför gråter du?"

<p>Hertha svarade: "Jag gråter emedan det vilar en förbannelse över
mig och mitt kön, som bannlyser oss från de frias arbete och glädje."

<p>Flickorna logo och sade: "Åh, vad, förbannelse?

<!-- page 108 -->

bannlysning?  Bry dig ej om vad de sura säga.  Var blott rätt djärv
och yster, så får du vara så fri du vill.  Du är för ung och vacker
att gråta bort ditt liv.  Kom med oss och gör som vi.  Vi vilja
upptaga dig i vårt samfund."

<p>"Och vad gören I?  Och vad ären I?" frågade Hertha med klappande
hjärta, halvt tjusad av flickornas utseende och ord, halvt fruktande
för något, som hon såg hos dem, men ej kunde giva namn.

<p>De unga kvinnorna logo, sågo på varann och svarade:

<p>"Man kallar oss glädjeflickor; ty vi leva för glädjen.  Vi leka med
männens hjärtan, och vi behärska dem.  Om de än stundom leka grymt med
oss, så kunna vi hämnas.  Och komma de rätt in i våra garn, så bli de
dem icke kvitt i all deras dar.  Vi snärja dem och skratta åt dem, som
trodde sig våra herrar."

<p>"Och vad är ert mål, och för vad leven I?" frågade åter Hertha.

<p>Flickorna skrattade och svarade: "Vi leva för ögonblicket.  Vi
fråga ej efter annat än att njuta dagen och roa oss på bästa vis.  Vi
äro de friaste väsen på jorden.  Vi leva fritt eller på andras
bekostnad i alla länder.  Vi följa inga lagar utom våra nycker; vi
lyda inga plikter.  Vi taga män och övergiva dem, efter som det
behagar oss.  Vi kunna få barn som andra kvinnor, men binda oss ej som
andra kvinnor att sitta och träla för dem; vi sköta blott våra nöjen!"

<p>"Ni kunna få barn och vårda er ej om dem?" sade Hertha förvånad.
"Vem vårdar sig om era små barn?"

<p>"Det veta vi ej så noga", svarade flickorna; "det gör man på
barnhusen; vi ha ej tid med sådant.  Vi vilja vara fria kvinnor."

<p>"O!" sade Hertha, "er frihet är icke den jag åtrår, er frihet är
misstag!  I tron er fria, men I ären slavinnor av ..."

<!-- page 109 -->

<p>"Vad, vi slavinnor!" utropade flickorna skrattande, "kom, vi skola
visa dig huru vi äro bundna!..."

<p>Och de ryckte Hertha med sig i dansande ringar; fåfängt bad hon dem
upphöra, fåfängt att lämna henne fri, de drogo henne med sig,
svängande om i virvlande, yrande kretsar, till dess hennes sinnen
ville förgå, och ångest betog hennes hjärta.  Men glädjeflickorna
dansade och drucko vin, ropande: "Så, så!  till livets slut; så, så,
in i evigheten!..."

<p>"O, det är förfärligt!" utropade Hertha, i det hon äntligen slet
sig ur deras leder, "bort, bort ifrån mig, jag vill ej leva av er
frihet!"

<p>"Så lev av din dygd!" svarade glädjeflickorna hånskrattande, "vi
andra vi leva av annat!" Och de höljde sig åter i det glittrande
molnet, som nu liksom på miljoner par fjärillsvingar virvlade bort,
drivet av vinden mot den stora staden tillbaka.  Det var en grann syn,
och länge hörde Hertha ljudet av deras glada prat och skratt.

<p>Med djupt vemod såg Hertha efter dem och tänkte: "Dessa känna sig
fria och lyckliga; och jag!"...  Lågan flammade i hennes hjärta och
hon kände, att hon var född till något bättre än dessas lycka.  Men
till vad?

<p>"O", tänkte hon nu: "Jag vill vända mig till de lärda och visa på
jorden och fråga dem, hur den förbannelse kan lösas, som jag och mina
systrar (och även dessa förvillade varelser, som nyss voro här)
underligga, och som vanställer hela vårt liv och vårt väsen.  Säkert
skola de veta det, och säkert vilja de säga mig det, och jag vill då
leva och arbeta därför var dag och var timma av mitt liv."  Lågan i
Herthas själ lyfte henne åter och lät henne sväva fram över jorden
till det land och folk, som var av alla på jorden det mest lärda och
djupsinniga.  I det landet talade man tyska.  Där var just nu en stor
generalförsamling av lärda och visa

<!-- page 110 -->

män, och den hade delat sig i tre kamrar, som var hade sin viktiga
vetenskap att sköta, och de hade nu där, som bäst, sina rådslag.

<p>I den första kammaren avhandlades en viktig fråga om "Thersites
skägg"; ty de lärda tolkade på olika sätt de ord, med vilka Homer
talat därom, och de voro nu så ivriga i tvisten, i sina bevis och
motbevis, att de voro hart nära att komma i luven på varandra, allt om
Thersites skägg.  Det var just i denna stunid som Hertha anmälde sig
och bad om inträde och gehör.

<p>"Vad är hon?  Vad vill hon?" frågade de lärda.

<p>"Hon säger", svarade vaktmästaren, "att hon är en människa, som
söker befrielse för en förtryckt del av mänskligheten."

<p>"Vad är det för slag?" sade de lärda, med förnäma ristningar på
huwdet, "vad angår det oss?  Huru vågar hon komma med sådana
alldagssaker till en församling, sysselsatt med Thersites skägg?  Det
var höjden av dumdristighet och taktlöshet.  Visa ut människan!  Här
får hon ingenting."

<p>Avvisad här, gick Hertha till nästa kammare och klappade på dörren.
Där inne avhandlade man just då med största intresse svansen på en
nyss upptäckt råttart, samt matsmältningsprocessen hos ett slags
infusionsdjur, och man var så upptagen och så intagen av dessa nya
upptäckter, att man på Herthas ansökan otåligt svarade: "Vi ha icke
tid med själar.  Vänd er till lagstiftare och statsmän."

<p>Hertha gick vidare till nästa kammare, där statsmän och lagstiftare
sutto i rådslag.  De höllo som bäst på att avhandla en punkt i "de
fyra punkterna" av den orientaliska frågan och fäktade därunder i
luften med tusentals skrivpennor.  På Herthas ansökan läto de svara,
att de hade att göra med världsviktigare punkter och hade icke tid att
befatta sig med fruntimmerssaker.  Man bad henne att därmed "gå till
fruntimmerskammaren".

<!-- page 111 -->

<p>"Ja", tänkte Hertha, i det hon vände sig bort från männens
församling, "jag vill gå till landets ädla och tänkande kvinnor.  De
skola kanske bättre fatta min frågas vikt."

<p>Så kom hon till en stor församling av vördiga matronor; de sutto
alla och stickade strumpor.

<p>"O mödrar!" tilltalade hon dem, "för era döttrars skull hjälpen mig
att lösa förbannelsen, som vilar över vårt kön och hindrar oss att
uppnå vårt mål och vår fulländning!"

<p>Matronorna svarade: "Vad kommer du med?  Vi ha våra hushåll, vår
männer och barn att sköta.  Våra döttrar lära sig språk och musik och
fruntimmersarbeten och hushållssysslor.  Vi ha nog att sköta.  Gör oss
icke omak med dina bekymmer!"

<p>"Finnes då ingen i världen", sade Hertha förvånad och smärtfullt,
"som kan förstå mig och mitt syfte, som vill hjälpa mig att befria
bundna och fängslade kvinnosjälar?!"

<p>"Gå till Frankrike!" svarade matronorna.  "Fransoserna äro de
artigaste män i världen och tycka om revolutioner.  Försök där.  Men
bättre vore dig att sitta hemma och sticka strumpor.  Däremellan kan
du ju gå i kyrkan samt besöka föreläsningar!"

<p>Herthas tanke och själ flyttade henne hastigt till Paris.  Men där
var ett så förskräckligt buller och sorl, att hon höll på att bli
alldeles bedövad.  Där var en stor världsexposition och alla människor
strömmade dit.  En del av folket sjöng: "Vad skola vi äta och dricka,
vad skola vi roa oss med?" Och en annan del höll rådslag, om huru man
bäst kunde förstöra varandra.  Ja, man hade utnämnt en kommitté för
att utfärda belöningar åt de män, som påfunnit skjutgevär eller andra
förstörelsemaskiner, vilka på möjligast hastiga tid kunde förgöra
största möjliga antal människor.  Och man var nu där i begrepp att
belöna en person, som uppfunnit en slags exploderande jättebomb, som
kunde i ett

<!-- page 112 -->

nu göra hela bataljoner grenadjärer blinda.  Man var i stor entusiasm
över detta påfund och ämnade låta prägla en medalj över dess
uppfinnare, för att göra honom odödlig.  Man var vid så gott humör
inom denna församling, att man tillbjöd Hertha att göra henne till
medborgarinna i Franska samhället, om hon ville subskribera till
medaljens präglande.  Men då Hertha nämnde sitt ärende, svarade
herrarna leende, att det var en helt annan "affaire", att de icke nu
hade tid med den.  Men de bockade sig och bedyrade, att "damerna
styrde världen; att de voro allsmäktiga genom sina behag", och så
sprungo de ut att hurra för drottning Victoria, som nu gjorde sitt
intåg i Paris.  Och allt folket i Frankrike drack brorskål med
engelska folket och skrek: "Vive l'Angleterre!"

<p>Då kom Hertha ihåg, att hon alltid hört England nämnas som
frihetens och människokärlekens rätta hemland, och hennes längtan och
lågan i hennes hjärta förde henne dit.

<p>När hon kom dit, kände hon sig styrkt och upplivad, ty där var en
mäktig allmän anda i det landet, som kändes överallt som en frisk
vind, och hon såg det härliga frihetsträdet, med de gyllene frukterna,
växa där större och kraftigare än någonstädes på jorden.

<p>Och här såg hon den store John Bull stå mitt ibland en ofantlig
folkmängd, delande ut order och arbete; däremellan tittade han i en
fransk ordbok och upprepade glosor därur, ty han hade nu blivit mycket
god vän med uppsyningsmannen över fransoserna, som de kallade kejsare,
och ville lära sig säga artigheter på hans språk.  John Bull såg så
praktisk och så jovialilsk ut, att Hertha fattade mod att tilltala
honom och sade:

<p>"Gode sir!  Hjälp mig att befria mig och mina bundna systrar!"

<p>John Bull svarade: "Je suis charmé!...  Jag är

<!-- page 113 -->

en frihetens kämpe, och en stor ladies man, but ...  but...  Vi ha så
mycket att göra med orientaliska kriget; vi hålla som bäst på att
tillverka en stor bomb, en jättebomb, miss, som, när den exploderar,
skall kunna forgifta en hel stad genom stank.  Det blir en stor sak,
en mycket stor sak!  Detta är en stor tid, miss, för mänskligheten,
och om ni och era systrar vilja komma hit och hjälpa stöpa kulor eller
ock ge lektioner i franska språket, så..."

<p>Hertha svarade: "Det kunna vi ej.  Men förhjälp oss till vår rätt
och vår frihet som människor, så skola vi tjäna er på annat sätt; vi
skola hjälpa er att skapa frihet, frid och fröjd på jorden."

<p>"Frid?" utropade John Bull, "jag vill icke nu ha frid, utan krig!"

<p>"Krig mot förtryckaren är <i>gott och rätt</i>, och fria folks
förbund i denna kamp är en härlig syn!"  svarade Hertha, "men
<i>vi</i> kunde även under kriget förbereda fridens rike!  -- -- "

<p>"Det har jag inte tid att nu hjälpa er med", sade John Bull
otåligt, "jag måste tänka på det orientaliska kriget.  Parbleu!  ...
Adieu miss.  Gå till min halvbror Jonathan, som bor där borta över
havet, han har tid med sådant där, och han har många underliga påhitt
och funderingar.  Eller hör!  Jag vill ge er ett bättre råd.  Gå till
Rom.  Där är nu en stor församling av biskopar och andliga män.  Tala
med dem.  Veta de ingen råd för er, så vet icke jag De sitta med
bibeln framför sig hela dagen och sova på den om natten.  De böra
kunna svara på alla frågor.  Good bye, madame!...  Comment vous portez
vous?  Tres bien je vous remercie!..."

<!-- one double quote inserted below -->

<p>"Rom, det eviga Rom!" tänkte Hertha, och lågan i hennes hjärta
flammade högre vid tanken på allt det stora, som levat där, allt det
sköna som ännu levde där.  "Ja", tänkte hon, "jag vill dit, jag vill
kasta mig till de andliga männens fötter och bedja dem lösa
förbannelsen, som binder mig och mina systrar."

<!-- page 114 -->

<p>Hon såg Alma Roma och de andeligas stora Concilium, stolta
gestalter och blickar.  Och de hade där en stor högtidlighet och
Hertha hörde dem säga:

<p>"Härefter skall hela kristenheten dyrka jungfru Maria som ett
gudomligt, övernaturligt väsen, ty den heliga ande har befallt det
genom sin överstepräst, Pio Nono."

<p>Och de förordnade en stor fest till den gudomligas ära och det vart
ett stort jubel.

<p>Hertha hörde detta med förvåning, men hon gladde sig likväl däröver
och sade, i det hon böjde sig djupt inför de vördiga herrarna: "I
haven upphöjt en jordisk kvinna högt över levande och döda; säkert
skolen I då förhjälpa hennes systrar, kvinnorna på jorden, till deras
timliga och eviga rätt.  Säkert skolen I giva dem jämlik rätt med
männen att söka frihet, arbete och sällhet."

<p>"Vänta lite!" utropade de andliga männen, "det är en helt annan
sak.  Låt oss se, vad det står skrivet!"  Och de begynte bläddra i
biblarna, som de hade framför sig, och slogo upp ett ställe och läste
högt:

<p>Det står skrivet: "Din vilja skall dinom manne undergiven vara, och
han skall vara din herre."

<p>Då flammade lågan upp i Herthas själ och ingav henne att säga:

<p>"I sägen icke <i>hela</i> sanningen.  I talen ur det gamla
testamentet, men jag vet att det finnes ett nytt, och att där står,
att kvinnan blivit frigjord, och att man och kvinna aro lika fria i
Kristo.  Jag vet ock att där står skrivet, att "de som varda värdiga
till uppståndelsen ifrån de döda, varken taga hustrur eller givas man,
ty de varda lika med änglarna, och äro Guds barn".  Och vi bedja ju
alla dagar, att Guds vilja måtte ske på jorden, som redan sker i
himmelen!  I Kristi tjänare och ståthållare, varför sägen I mig icke
hela sanningen?"

<p>Nu upphov en av biskoparna, en frisinnad man, sin röst och sade:
"Den unga kvinnan har rätt, och

<!-- page 115 -->

vi ha alla haft orätt emot henne.  Den, som Kristus kallat moder och
syster och talat förtroligt med, och uppenbarat sig för, hon är
sannerligen därigenom frigjord, och hennes vilja bör icke vara
undergiven någons, utom den högstes, och hon bör vara fri att bli allt
det, som Gud kallat henne till.  Låt oss stifta rättvisare lagar för
henne, än människornas stadgar hittills varit det, på det att vi må
befordra Guds rikes ankomst på jorden, såsom det är i himmelen."

<p>Men alla de övriga biskoparna och andliga männen förgrymmade sig,
uppreste sig emot honom och kallade honom en hemlig protestant, en
nyhetskrämare och visionär.  När sorlet åter saktade sig, bad Hertha
att få säga några ord.  Men de andlige ropade med allvarliga och
stränga röster: "Kvinnan tige i församlingen!" Och de räckte ut sina
herdestavar över Hertha och böjde henne ned till jorden.

<p>Ångest och en ädel vrede lät lågan flamma högre i hennes hjärta och
ingav henne att nämna ett stort och heligt namn, frälsarens namn.  vid
ljudet av det namnet lyfte sig de nedtryckande stavarna hastigt, så
att hon ej kände dem mer.  Hon nämnde det åter, och en osynlig hand
reste henne upp och stärkte henne såsom med magisk kraft.  Hon nämnde
det än en gång med styrka, och hela den ståtliga församlingen i
kardinal- och biskopskåpor bleknade bort, sjönk samman som en falaska
och försvann.  En manlig gestalt, full av majestät och mildhet,
vandrade ensam fram över jorden, upplyftande allt, som där låg nedböjt
eller förtrampat, slaven, kvinnan, fången, de fattiga och förkrossade,
så vandrade han, under det ett ljust sken spred sig från hans grå
mantel, till dess han försvann vid horisonten.  Och rymden var öde och
tom.

<p>"O!" tänkte Hertha, "<i>det var befriaren</i>.  O, att jag kunde
finna hans rike; där vill jag bliva och arbeta, som den ringaste av
hans tjänarinnor."

<!-- page 116 -->

<p>Och längtan och kärlek lät henne åter sväva framåt över jorden, åt
den trakt, där hon sett befriaren försvinna.

<p>Men därunder hörde hon en kör av kvinnliga röster likt en sakta
vind resa sig från jorden klagande:

<p>"Hans rike finner du ingenstädes på jorden.  Ingenstädes ännu har
rättvisan banat väg för kärlekens fulla uppenbarelse.  Ingenstädes
ännu ha människorna följt befriarens lära.  Vi måste ännu länge bedja:
'Tillkomme ditt rike!' Bed med oss!"

<p>"Ja, jag vill bedja och -- dö!" tänkte Hertha, och det tycktes
henne, att allt hopp slocknade inom henne, och att hennes liv skulle
sluta.  Hon kände sig trött att leva.

<p>Nu uppträdde för hennes inre syn bilden av hennes hemland.  Hon
mindes de grå, mossbeklädda bergen, det gamla, evigt gröna
frihetsträdet.  Urdabrunnens sorl och svanornas stridbara sånger.  Väl
visste hon, att där, i hennes fädernesland, kvinnorna voro mera
förtryckta och berövade självständighet än i andra kristna länder, men
ändå, det var hennes fosterland, och ett land rikt på stora och ädla
krafter.  En outsäglig längtan fattade hennes själ och förde henne
hastigt tillbaka dit.

<p>Hon såg dem åter de mossbeklädda urbergen och hörde fjärran från
suset av det väldiga världsträdets grenar, och hon hörde den viskande
rösten därur:

<p>"Lyssna till det trädets susning,
<br>vid vars rot ditt bo är fästat!"

<p>Och där vid trädets fot, men ack, så långt, så långt ifrån henne,
såg hon de höga, allvarliga nornorna sitta vid Urdakällan och tyckte
sig höra deras röster i det stora trädets sus, sägande:

<p>"Den är för de <i>hjältemodiga</i>,
<br>de som ha <i>syn</i>,

<!-- page 117 -->

<br>och som redligen kämpa för denna.
<br>Fråga ej människor.
<br>Följ den inre rösten.
<br>Vaka och bida.
<br>Endast bliv värdig.
<br>Framhärda i vilja.
<br>Stunden skall komma.
<br>Synen skall seger vinna."

<p>Stärkande som vinden i fjälltrakten ljödo de rytmiskt avmatta
orden.  Men deras mening var Hertha fördold och syntes henne gälla
andra än henne.  Hon satt åter i sin vrå i gråstensbergets famn; hon
hörde spinnerskornas enformiga sång runt omkring sig.  Bägarelavarna
stodo som förr kring hennes läger och bjödo henne daggdropparna, som
de samlat i sina skålar.  Hon återfann allt som förr; endast hon var
icke mer densamma.  Hon hade förlorat sin ungdoms friskhet och sitt
djärva hopp.  Hon satt tyst och önskade blott att få dö.  Dagar,
veckor, månader och år gingo, men döden kom ej.  Grå och tung låg
skyhimmeln över hennes huvud, stelt och kallt omgav henne
gråstensberget likt ett fängelse.  Hertha kände sina lemmar småningom
stelna, men lågan i hjärtat, den stelnade ej.  Den brann orolig och
brännande.  Stundom styrktes Hertha av nornornas ord, som tycktes
ljuda i rymden över hennes huvud, stundom sjönk hennes hjärta under de
enformiga stundernas tryckning, och hon måste sucka: "Oroliga
livslåga!  vad vill du?  Det är ögonblick, som du lyser, men långa
tider, som du blott bränner och plågar mig, upplysande mörkret inom
och utom mig.  Slockna, stackars gnista, slockna.  Låt det bli natt
och tyst -- för alltid!"

<p>"Nej, lev, lev och njut livet som vi!" ropade röster på nära håll,
och Hertha såg åter det glittrande molnet med glädjeflickorna.

<p>"Ser du", sade de, "vi äro dig nära ännu; vi

<!-- page 118 -->

äro hemma i alla länder och överallt lika fria, lika lyckliga.  Bliv
såsom vi!"

<p>"Bort!" svarade Hertha, "bort, I ljugen!  Jag ser, att edra kinder
äro sminkade och edra blommor konstgjorda.  Jag ser under er
glittrande glädje en hemlig oro.  Stackars systrar!  I frukten
ålderdomen och döden.  Dem fruktar icke jag.  Jag känner i mitt
lidande och längtande hjärta något stort, som jag icke ser hos er.
och hellre än att leva lycklig av er lycka vill jag dö olycklig med de
olyckliga.  Jag gråter, I len, och likväl, arma systrar, måste jag
beklaga er!"

<p>Då skilde sig glädjeflickornas hop i tvenne flockar.  Den ena
skrattade hånfullt, men ur den andra hördes sorgfullt klagande röster:

<p>"Även vi voro en gång såsom du.  Vi kände något stort i våra
hjärtan; vi sökte ljuset och friheten, men samhället stängde för oss
vägarna till ljuset och livet; och vi läto oss förledas av villoljus,
som lovade sällhet och frihet, men brände bort våra vingar, de som
lyfte oss uppåt.  Vi ha fallit, och vi veta det, och det gör vårt
hemliga kval.  Vem räknar tysta suckar?  Vi kunde ha varit annorlunda!
Nu är det för sent.  Låt oss dricka vin och glömma; ty vi måste ju
leva!"

<p>Åter sammansmälte de båda flockarna till en hop.  Men i detsamma
svartnade sminket på deras kinder och flammor uppstego ur jorden, som
antände deras fladdrande dräkter, och det granna, glittrande molnet
var förvandlat i aska.  Hertha hörde ett vilt rop av fasa och ångest,
som småningom dog bort i jämrande suckar, under det en stormil
förströdde askan i rymden.  Hertha grät över glädjeflickornas öde.  Då
hörde hon deras döende röster hest viska i stormvinden:

<p>"Gråt över dig själv.  Du är annorlunda, men du är icke bättre än
vi; och ditt öde skall bli ännu gruvligare!  "

<!-- page 119 -->

<p>Och det syntes Hertha, att hennes själ förvandlades, och att den
uppåt strävande, längtande lågan därinom antog en annan natur.  Den
hade längtat att värma och välgöra; nu ville den blott straffa.  Hon
själv var förvandlad till ett farligt väsen, som spridde omkring sig
förstörelse.  Lågan i hjärtat spridde sig genom alla hennes lemmar och
allt, vad hon vidrörde, antändes därav.  Hennes hand hade blivit en
glödande brand.  Hon lade den på sitt fädernehem och vilda flammor
utbröto.  Hon såg dem växa högt och sprida sig åt flera håll,
antändande allt fler och fler hus.  Hon hörde klockornas klämtande,
larmtrummans virvlar, folkets rop och larm skränet av iskärror och
eldsläckningsanstalter.  Med vart ögonblick tilltog bullret, och hon
hörde viskas i sitt öra: "Mordbrand!  Mordbrand!" En onämnbar ångest
bemäktigade sig henne, ty det tycktes henne, att detta allt var hennes
verk.  På en gång uppstod hos henne så, som det ofta sker under svåra
drömmar, tanken: "Det måtte vara dröm!" Hon sökte att vakna, kämpande
häftigt med drömanden, som höll henne fången, lyckades slutligen och
-- vaknade.

