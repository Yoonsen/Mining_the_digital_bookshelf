<!-- page 246 -->

<h1>Namnet</h1>

<p>I en sinnesförfattning, som är lättare att föreställa sig än att
beskriva, gick Hertha upp till Amalia.  Hon fann henne allena och
sittande vid sitt barns bädd.  Amalia var tydligen i en upprörd
sinnesstämning, men icke blott av smärta, ehuru hon tycktes ha gråtit.
Med en orolig häftighet skyndade hon mot Hertha, omfamnade henne och
gömde en stund sitt ansikte mot hennes axel.

<p>Hertha lösgjorde sig sakta ur hennes armar, tog hennes huvud
emellan sina händer och såg med sina djupa, allvarliga ögon i hennes,
i det hon sade:

<p>"Hur är det, Amalia?  du är upprörd, du har gråtit?"

<p>"Ja", svarade Amalia, i det hon vände sig bort och återgick till
sitt barn, "ja, men icke av sorg.  Jag har haft en glädje, en tröst;
-- det blir bättre för mig härefter -- bättre än jag förtjänat.  Men
fråga mig ej om något, Hertha.  Jag kan, jag får icke säga mer!..."

<p>"Du <i>måste</i> säga mig mer, Amalia", sade Hertha med
fruktansvärt allvar, "du måste säga mig dens namn, som är fader till
ditt barn."

<p>"Omöjligt!" svarade Amalia.  "Begär det icke av

<!-- page 247 -->

mig, Hertha.  Allt, allt vill jag säga dig, blott icke det.  Jag har
svurit att icke säga det.  Jag skulle göra honom olycklig, stänga hans
framtid ...  nej, nej, aldrig!..."

<p>"Svara mig", sade Hertha med en röst, som lät hemsk, så lugn, så
sakta och likväl fruktansvärt befallande var den, "är namnet -- Yngve
Nordin?"

<p>Amalia sprang upp.  "Min Gud, Hertha!  Huru huru -- har du fått
veta <i>namnet?</i>...  Jag har aldrig nämnt det för någon; jag har
svurit att dölja det!...  Jag var skyldig honom det, ty -- jag hade
mera skuld än han.  Mitt oförlåtliga lättsinne var skulden -- jag
lockade honom, och icke han mig -- det är sanningen, hela sanningen.
Han var svag, men han är god.  Han vill nu gottgöra -- han vill sörja
för sitt barn, o!  han är i grunden ädel och god!..."

<p>Amalia hade kunnat länge fortfara så, Hertha hörde henne, efter den
första bekännelsen, knappast mer.  Rummet, jorden, hela världen liksom
rörde sig av sitt rum; hon svindlade och måste sätta sig.  Tyst och
med ansiktet nedlutat i sina händer satt hon orörlig, ända tills
Amalia nalkades henne, oroligt frågande:

<p>"Hertha!  Varför sitter du så?  Vill du inte se på mig, säga mig
ett ord?  -- Mår du illa!"

<p>"Ja", svarade Hertha, i det hon långsamt reste sig upp -- "mitt
huvud känns underligt, och -- jag måste lämna dig nu, Amalia; men --
du skall snart höra ifrån mig.  Farväl!" Hon var dödligt blek, men
skymningen hindrade Amalia att se det.  Hon följde Hertha orolig:

<p>"Du blir väl bra snart åter?"

<p>"Jag hoppas -- jag tror det."

<p>"Och du kommer snart igen till mig?..."

<p>"Snart.  Så snart jag kan det."

<p>"Och du gömmer hemligheten, <i>namnet</i>, som graven!"

<p>"Som graven!" upprepade den stackars Hertha

<!-- page 248 -->

med dov röst, i det hon lämnade rummet.  I trappan måste hon stanna.
Hon satte sig ned på ett trappsteg och lutade huvudet mot muren och
önskade sig ett ögonblick att förlora medvetandet och livet.  Gående
steg i trappan jagade henne upp.  Som en tungt drömmande gick hon
hemåt.  En odräglig tyngd låg på hennes bröst, och det eviga mörkret
tycktes henne utbreda sina svarta vingar över livet och världen.  När
hon gick igenom stadens nedbrända tomter, måste hon åter stanna.  Hon
satte sig på en svartnad mur.  "Var livets och verklighetens yttersta
sanning, yttersta verklighet en -- ruin!  Yngve!  Yngve!  "

<p>Hon kom hem.  Hennes unga systrar kastade sig i hennes famn.

<p>"Du har dröjt så länge!  -- och det är så mörkt.  Vi ha varit så
ängsliga!" Hertha kysste sina älsklingar, bad dem lämna henne allena
en stund och gick in i sitt rum.

<p>En stund senare kom hon ut, skenbart lugn, för att med den övriga
familjen sätta sig till bords.  Direktören och moster Nella voro
språksammare och muntrare än vanligt.  Hertha sörjde, som vanligt, för
alla vid bordet, åt och drack även litet, men ändå kastade de unga
systrarna emellanåt på henne frågande och nästan hemska blickar.  De
sågo att allt icke var som vanligt, att någonting ovanligt och mörkt
var inom henne.

<p>Då familjen åtskilts för aftonen, tog Hertha sina systrar in till
sig, satte sig och lade ena arm om vardera av dem i det hon sade till
dem:

<p>"Små barn; jag måste resa bort på en vecka, kanske för två, och ni
måste emellertid styra för huset och göra det trevligt för pappa och
moster.  I morgon skall Maria lämna denna biljett till pappa och sedan
i mitt ställe läsa för honom tidningarna.  Martha skall emellertid
styra för hushållet.  Där äro nycklarna till skafferiet, källrarna och
vinden,

<!-- page 249 -->

och där hushållspengar för den övriga delen av månaden.  Låt se, att
min lilla Märtha sköter väl allt detta, såsom du redan begynt det som
min adjutant.  Låt se, att när jag kommer igen, jag kan ge gott beröm
åt er båda.  Vad ni kunna tänka ut bäst för pappas trevnad och för
hemmet, det gören.  Ni måste också tänka på mig, små flickor, och be
Gud för mig, och jag skall...

<p>Jag skall skriva till er och säga dagen då jag återkommer, och
kanske är jag åter hos er förr än ni tror det.  I alla fall, skall jag
skriva till er..."

<p>De unga flickorna började gråta: "Vad har hänt?"  frågade de, "du
är så blek, Hertha!  och dina händer äro så kalla.  Något ledsamt har
hänt!..."

<p>"Ja, men fråga nu icke mer.  En gång, kanske skall jag kunna säga
er...  men nu, god natt, systrar små.  God natt!"

<p>Hon slöt dem i sin famn, kysste dem och bad dem gå in i deras rum.
Men de hängde sig ängsligt fast vid hennes hals:

<p>"Övergiv oss icke!" bådo de gråtande, "vi ha ingen att hålla oss
till, att se upp till, utom dig.  Du är vårt enda stöd och all vår
glädje i världen.  Lämna oss inte!"

<p>"Nej, nej aldrig!" sade Hertha med fasthet, "aldrig med min själ
och mitt hjärta; och om jag nu reser bort ifrån er på en liten tid, så
är det endast för att så mycket lugnare bli hos er, mina systrar, mina
älskade."

<p>Men Hertha kunde ej skilja dem vid sig utan att låta sig en stund
höljas av deras smekningar och tårar.

<p>"Syster!  Om det finns ett ord, som är mig ljuvt att höra, mer
ljuvt än den skönaste musik, så är det ordet syster!" sade en gång
till mig en moder med flera döttrar, av tvenne kullar, vilka hon lärt
att nämna det ordet i kärlek.

<p>Lyckligt det barn där namnet "syster" uttalas i

<!-- page 250 -->

kärlek och glädje.  Himmelens oskuld och änglarnas samliv lever även
där och blommar i ljuvliga bildningar, ur en ingivelse, som näppeligen
i något annat förhållande är så ren, så fri och förfriskande.  Ingen
tillgivenhet är på en gång så öm och så glad, så alstrande av det
oskyldiga skämtet, det friska, evigt unga skrattet och med detsamma så
rik på frid, på hugsvalelse, som den emellan syskon.

<p>När Märtha och Maria kommo in i deras lilla rum, gåvo de en stund
fritt lopp åt sina tårar samt åt gissningar, som likväl icke förde dem
till något ljus.  Slutligen sökte de trösta varandra med planer över
allt vad de skulle verkställa inom hemmet under Herthas frånvaro, och
som skulle glädja henne vid hennes återkomst.  Och dessa små
framtidsplaner kastade ett rosenskimmer in i aftonens djupa skymning.

<p>Hertha åter hade i sina systrars omfamning känt förnyad den fasta
viljan att leva för dem, men därför, just därför måste hon nu lämna
dem för en liten tid; hon kände att hon måste det.

<p>Läsare!  Har det genom ditt eget eller en annans förvållande hänt
dig en olycka, som du känner ohjälplig, som slår dig med en slags
panisk förskräckeise, låter en förfärlig tyngd vältra sig over ditt
bröst, liksom förtaga din andedräkt, och fördunkla din syn så att det
synes dig, som om du aldrig mer kunde bliva glad, aldrig mer draga
andan fritt, då skall du förstå vad Hertha kände.  Om du ej dör av
detta slag eller blir tokig -- sådant händer stundom -- så bemäktigar
sig dig en vild oro och du känner att för att undkomma rovdjuret, som
hotar att sönderslita dig, natten som synes vilja uppsvälja dig, måste
du fly, fly bort if rån stund och ställe, bort ifrån dig själv om
möjligt, ifrån den förfärliga tryckning, som pressar dig, ifrån det,
som är där, såsom ett lik, ett spöke för dina blickar, och hindrar dig
att tänka eller känna redigt under fasan av dess

<!-- page 251 -->

stumma, hemska närvaro.  Och om du så känt, o, väl dig om du kan taga
vingar och resa bort från stunden och stället!  Det är väl blott ett
jordiskt, kroppsligt medel, men det är dock ett verkligt hjälpmedel,
en liten hjälp till att vinna andrum, att ge själen tid och kraft att
besinna sig över sig själv och det som hänt.  Resa förströr.
Svartalfen, som bitit sig fast vid vårt hjärta, söves därav.  Vi känna
ej oupphörligt dess hugg, dess sugning, och vi kunna vinna kraft att
kämpa med den.  Dock, detta icke av resan allenast!

<p>För att komma ifrån det krossande kval, som hade bemäktigat sig
henne, för att undfly Yngves närhet och besök och vinna tid att
besinna sig över den väg hon måste taga i förhållande till honom; för
att i sin egen själs djup söka vinna någon klarhet uti det mörker, som
nu omvärvde henne och honom, kände Hertha, att hon måste bort på en
tid, varthän var henne likgiltigt, endast bort, bort ifrån honom.

<p>Hela natten gick hon oupphörligt fram och åter i sitt rum, fridlös,
sömnlös.  Ibland stod hon vid fönstret och såg upp till himlen, men
utan bön och nästan utan tankar utom det avgrundsmörka tvivlets, som
så länge likt en Nidhögg legat vid roten av hennes själ, och som nu
åter stack upp huvudet genom blomsterhöljet, som senare tider lagt
däröver.  Stjänorna gnistrade mot henne klara och kalla och mörker
betäckte jorden.

<p>I dagningen klädde hon sig resfärdig, tog en liten nattsäck, i
vilken hon nedlagt några klädespersedlar, samt en summa penningar av
faderns gåva, och med denna i sin hand begav hon sig på väg till
hamnen, en halv fjärdings väg från hennes hem.

<p>Som Rudolf, några månader förut, vandrade hon ensam och med känslan
av en förfärlig olycka i sin själ på den ödsliga landsvägen.
"Stackars Rudolf!"  suckade ofrivilligt Hertha.  Hon kände ett stygn i
sitt samvete att nästan ha förgätit honom (ehuru hon skrivit till
honom liksom han till henne mer än en

<!-- page 252 -->

gång sedan hans flykt), för de känslor och tankar, som under senare
veckor hade uppfyllt hennes själ; och hon fattade plötsligen det
beslut att -- besöka honom i Köpenhamn.

<p>"Jag skall se honom!  tänkte hon, gråta med honom, hugsvala honom
med mitt deltagande, min systerliga ömhet.  Jag skall vara för honom
en bättre vän än förut; ty jag skall förstå honom bättre än förr, och
det skall hjälpa honom att bära olyckan ...  livet!..."

<p>"Och kanske även hjälpa mig!" viskade sakta en röst i Herthas själ.
Hennes resa hade nu ett föremål utom henne själv, och detta mål lyste
som en liten stjärna på hennes nattliga väg.  Den gled framför henne
på den mörka himmelen, den lyste och ledde hennes steg.  För energiska
och på samma gång djupt kvinnliga naturer finnes ingenting så
uppehållande under egen nöd, så upprättande för själ och sinne som att
vara en annan -- helst en vän -- till tröst och stöd.  Vid denna tanke
håller sig själen fast som vid ett ankare, under det stormen rasar och
vågorna svalla högt, hon känner då mindre sin egen fara -- det händer
att hon kan glömma den.

<p>Då Hertha kom till hamnen, var en av kanalbåtarna färdig att avgå
till västra kusten, och dess mörka rökpelare virvlade högt mot den
klarblå himmeln.  Just som Hertha gått ombord, drog man in landgången.

