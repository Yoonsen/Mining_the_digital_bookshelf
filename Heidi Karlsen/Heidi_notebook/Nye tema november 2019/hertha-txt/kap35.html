<!-- page 381 -->

<h1>Ett solvarv</h1>

<p>"Människan -- växer upp såsom ett blomster och faller av; flyr bort
såsom en skugga och haver ingen varaktighet."

<p>Ofta återljödo dessa ord i Herthas minne under de dagar som följde,
och hon såg Yngve allt mera avtaga i krafter och luta mot graven.

<p>Men den som Gud älskar, den giver han att under veckor och månader
försköna en älskad varelses vandring mot "det andra ljuset".  Det blev
Herthas del.

<p>Likväl syntes Yngve tidtals, och i synnerhet under de första
veckorna efter sin hemkomst, liksom uppleva och hämta nya krafter; så
välgörande verkade på honom Herthas och även hans moders närhet, deras
omsorg och kärlek, samt den frid och behaglighet, varmed Hertha omgav
honom i sitt hem.  Tvenne rum blevo inredda för Yngve på andra sidan
om Idunasalen -- ty huset var rymligt och hade flera rum än familjen
behövde -- och direktören lät sin dotter handla och besluta
därutinnan, då han såg att Yngves vistande i huset medförde en kontant
penningvinst för honom.

<p>Dagligen kunde Yngve gå ut och vistas några

<!-- page 382 -->

timmar i Idunasalen.  Sommarens inflytande, den hälsosamma diet, som
han förde, gåvo honom en känsla av kroppsligt välbefinnande, sådan han
ej erfarit den på mycket länge.  Han började att själv tro på sitt
vederfående.

<p>"Huru kan jag annat än bli frisk här hos dig", sade han ibland till
Hertha.  "Du har en hälsogivande kraft!"

<p>Men mot hösten återkom med stigande fart den dagliga febern.  För
att kunna ägna sig åt Yngve, måste Hertha till stor del lämna
vardagsskolan åt sin syster Marias och den unge Olof E.--s ledning.
Men hon fortfor att hålla sin helgdagsskola, och dess samtalsstunder
utgjorde ett av Yngves största nöjen.  Dock blandade han sig i dem
endast med ett och annat ord.  Om hans iver lockade honom att tala
något mera, om han blev varm i samtalet, kom en öm, på en gång
bönfallande och befallande blick av Hertha att förbjuda honom det.
Kärleksfullt skämtande anvisade hon honom ett annat fält för hans
verksamhet, i det hon hade för honom tillreds en stor korg med friska
blommor och årstidens frukter, vilka det blev ett nöje för Yngve att
få dela ut bland de unga.  Att få dem av hans hand blev för dem
aftonens bouquet; och det var vackert att se den lilla, levnadsfriska
ungdomsflocken omgiva Yngves stol med blickar av vördnad och kärlek.

<p>Hertha såg därpå med ett uttryck, där en rörande glädje stridde med
sorgen.  Ty hon kunde ej göra sig illusion däröver: denna hand, som nu
så vänligt delade ut frukter och blommor och som sedan tryckte hennes
så varmt, denna feberheta hand skulle innan långt ligga stel och kall
i jorden.  Vid den tanken kände hon ett stygn i sitt hjärta och kvävde
med möda en konvulsivisk suck.  Dock -- hon kvävde den.

<p>När vintern kom med sina klara dagar, sin friska snö, och domherren
sjöng i de av iskristaller glittrande träden, då reste sig än en gång
Yngves krafter

<!-- page 383 -->

och hans hopp på livet.  Han njöt så hjärtligt av hemlandets härliga
vinter, av den hemmets trevlighet, som få länder äga så som vi i våra
lantliga hem.  Han kunde nu stundom hålla sin svärfar sällskap vid
hans aftonpipa framför den knastrande furubrasan, och överdirektören
var aldrig ovänlig mot Yngve och tycktes alltid se honom gärna.  Yngve
hjälpte även någon gång, lekfullt, moster Nella att trassla in en
härva under föregivande att reda den, med ett ord, han var ibland den
förre levnadsglade Yngve.  Men det var som lampans uppflammande ljus
kort innan det slocknar.  Mot våren avtogo Yngves krafter synbart och
hastigt, och en ovanlig dysterhet intog ibland hans sinne.  Hertha såg
att en kamp föregick i hans själ.  Hon förstod den, ty hon kämpade
tyst som han och för hans skull.  Och de segrade tillsammans.  Yngve
hängav sig i sin dom i kärleksfull lydnad och tycktes därefter blott
fullare njuta allt vad livet ännu skänkte honom, framför allt i
Herthas kärlek.  Ju svagare han blev, dess mer älskade han att sitta
vid hennes sida, vila sitt huvud mot hennes skuldra.

<p>Så sutto de en dag i slutet av maj, då fruktträdens blommor slogo
ut i den varma solen och varma vindar genom de öppna fönstren lekte
med växternas löv i Idunasalen.  Yngve gladde sig åt den ljuvliga
vårluften.  I Herthas sköte låg en kvist full med nyss utspruckna
äppelblommor, och Yngves hand lekte med den, under det han beundrade
blommornas skönhet.  Kontrasten emellan den uppblomstrande naturen och
den döende unge mannen var stor, och Hertha, eljest så vaksam över sig
själv, kunde ej nu hindra sina tårar att falla.  En föll på Yngves
hand; han förde den till sina läppar och sade sedan:

<p>"Huru skönt, min Hertha, att veta, att naturen är blod av vårt blod
och kött av vårt kött, liv av vårt liv, att den skall uppstå och
förklaras med oss bortom döden genom honom, som har liv i sig själv!
--

<!-- page 384 -->

En ny himmel är icke utan en ny jord!  Iduna och hennes frukter äro
oförgänglig sanning!..."

<p>Hertha kunde ej svara, men hon kände att Yngve förstått hennes
tankar, och att han, som försonat henne med livet, nu ville försona
henne med döden, med sin död.  Hon böjde sitt huvud mot hans och
kysste hans panna.  Den kändes så underligt fuktig och kall.

<p>"Hur är det, min Yngve?" viskade hon.

<p>"Bra", svarade han, "mycket bra just nu!" och han tycktes inslumra
stilla.

<p>Hertha omslöt honom stödjande.  Hans huvud sjönk ned mot hennes
bröst och kändes tungt; hon hörde ej mer hans andedräkt.  Så satt hon
orörlig, och då hennes systrar inkommo, funno de henne sittande så,
nästan lika stel, lika kall som den, vilken hon höll i sina armar,
tryckt till sitt bröst.

<p>Tysta buro de tre Yngve i hans rum och på hans säng.  Han sov, sov
djupt, och hans jungfruliga makas kyssar kunde ej väcka honom mer.

