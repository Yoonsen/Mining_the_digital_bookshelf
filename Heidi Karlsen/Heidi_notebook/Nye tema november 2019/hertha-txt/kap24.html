<!-- page 308 -->

<h1>Den stora rättegången</h1>

<p>Just som Hertha och Yngve inkommo i förstugan, kom moster Nella
störtande fram ur sitt rum med sin stora portfölj under armen, ögonen
uppspärrade, och ett i hög grad förvirrat utseende.

<p>"Ja", tilltalade hon Hertha med en häftig och förebrående ton, "du
kommer i tid, för att kanske följa din far i fängelse, om inte jag kan
rädda honom och oss alla!  Jo, nu har det kommit i dagen, nu gäller
det!" Och med dessa ord började moster Nella skyndsamt gå trappan
uppför med den stora portföljen i famnen, under ideligt talande om
"fiender och fängelse" och "process" och "jag visste väl jag att det
skulle komma därtill...  Men jag skall vara så god som dem; jag skall
visa dem mina papper ...  de skola få se ...  få se ...  få se!..."
o.s.v.

<p>Med bestörtning följde Yngve och Hertha moster Nellas steg.  De
förde in i matsalen, från vilken en dörr stod öppen till direktörens
rum.  Därinne brann ljus och genom den halvöppna dörren såg Hertha sin
far stående blek av vrede framför tvenne herrar, vilka Hertha icke
kände; de tycktes ha framlämnat ett skriftligt dokument, som nu låg på
ett bord emellan

<!-- page 309 -->

dem och direktören, och på vilket han emellanåt sköt vredgade blickar.

<p>"Jag skall processa med er så länge jag lever!"  sade han med en av
harm skälvande röst.

<p>"Som ni vill, herr direktör", sade med kall hövlighet en av
herrarna; "men ju längre ni processar, dess mer kommer ni att förlora.
Hovrättens utslag..."

<p>"Hovrätten!" skrek moster Nella i det hon störtade fram med sin
stora portfölj, "hovrätten måste först höra vad jag har att säga och
se mina papper..."  Och inför de förvånade herrarnas ögon upplät
moster Nella den stora portföljen i det hon fortfor: "Och kommer det
an på att fria min svåger och mig från lagens klor och fängelse, så
skall medel icke tryta oss, se här, och se här!..." och moster Nella
begynte bland ett virrvarr av brev, urklippta tidningsbitar och
symönster plocka fram små papperslappar, som snart tillvunno sig
herrarnas uppmärksamhet.  De små papperslapparna voro nämligen
reverser, somliga på några hundra, andra på tusen riksdaler, vilka
sammanräknade visade sig motsvara ett värde av omkring 10,000
riksdaler.

<p>De två främmande herrarna hade tydligen begynt med att tänka:
"Gumman måtte vara tokig!" men tycktes sedan mena: "Gumman torde vara
klokare än man kunde tro!..."

<p>Moster Nella fortfor: "Mina fiender ha länge förföljt mig i
lönndom, men nu då deras ondska blivit uppenbar, och de vilja indraga
även min svåger, så är det min plikt att lämna i hans händer de medel,
som kunna befria både honom och mig!" Moster Nella sade detta med
patos och ej utan värdighet.  Men direktören, som önskade göra slut på
denna scen, sade tvärt:

<p>"Behåll dina penningar, min svägerska.  Jag behöver dem icke, men
tackar för din goda vilja.  Mina herrar, vi ha, som jag tror,
ingenting vidare att säga

<!-- page 310 -->

varandra.  Jag har emottagit er stämning; jag skall svara därpå inför
rätta.  Farväl."

<p>De båda herrarna bugade sig kallt för direktören samt med ett halvt
leende för moster Nella.

<p>Direktören åter fäste på henne förvånade och högaktande blickar.
De sade tydligen: "Detta av moster Nolla!  Vem hade kunnat tro Nollan
värd tio tusen riksdaler!  Moster Nolla värd en halv tunna guld!"

<p>Moster Nella såg direktörens förvåning och tankar och solade sig i
uttrycket av hans blickar, utan att rätt fatta att de endast kommo av
de tre nollornas tillkomst till den nolla som han tillförene hade
bestämt som hennes värde.  Den spänning, i vilken han nyss befunnit
sig, gav för övrigt hastigt vika efter de två främmande herrarnas
bortgång.  Han sjönk ned i sin länstol med en djup suck och nästan
vanmäktig.

<p>Hertha gick då fram till sin far, i det hon sade: "Min far, -- jag
är här.  Vill du ej säga mig vad som oroar dig?  Kan jag ej tjäna, ej
hjälpa...  på något vis?...."

<p>"Och jag", sade Yngve, i det han även gick fram och fattade
direktörens hand -- "kan jag ej vara er till någon tjänst?  Låt -- o!
låt mig få tjäna er som er son och Herthas make!  Mitt hela liv skall
visa huru högt jag skattar denna lycka!"

<p>Alldeles som en mur reser sig i en forsande flod och dammar dess
lopp, så reste sig nu direktören och såg på de två med förvånade
blickar, som blevo allt stelare och hårdare, under det han i avbrutna
satser yttrade:

<p>"Jag tackar...  tackar för tillbud om så mycken hjälp,...  men...
jag tror mig icke ännu alldeles ur stånd att hjälpa mig själv, att
själv sköta mina affärer...  jag känner ännu icke något behov av
biträde; -- jag känner mig så rask och redig som någonsin...

<p>Vad ert tillbud, herr löjtnant, till min dotter

<!-- page 311 -->

beträffar, så förvånar det mig, att hon icke förberett mig därpå,
såsom det, enligt min tanke, varit hennes plikt att göra, och ...  jag
är -- i följd därav -- icke beredd på ett svar.  Min plikt som far och
förmyndare förbjuder mig att lämna min dotter åt den förste bäste som
begär hennes hand, och om vilken jag ej känner någonting närmare;
och...  Jag ville inte säga något förnärmande för er, herr löjtnant;
men jag tycker att stunden för ert andragande kunnat vara bättre
vald!..."

<p>"Om så är", svarade Yngve lugnt och hjärtligt, "så tillåt mig att
återkomma på en annan, mer passande stund, den herr direktören själv
värdes bestämma, och då lämna de uppgifter om mig, som ni har all rätt
att fordra."

<p>Det låg något så gott i Yngves uttryck, så mycket behag och tillika
så mycken frimodighet i hans väsen, att det mer eller mindre verkade
på alla de människor, med vilka han kom i beröring.  Även direktören
erfor detta intryck och böjde huvudet tyst, samtyckande till Yngves
anhållan.  Då Yngve nu nämnde sin förestående avresa och bad om
utsättande av det begärda samtalet till någon dag helt nära, så
svarade direktören: "I morgon eftermiddag klockan sex."

<p>Sedan Yngve avlägsnat sig bröt direktören häftigt ut mot sin
dotter, i det han förebrådde henne, att hon icke förberett honom på
Yngves tillbud.  "Säg mig icke", sade han, "att du ej själv var beredd
därpå!  En så pass gammal flicka som du är det, vet alltför väl när en
karl ämnar fria till henne, och det är då hennes plikt att i förväg
därom underrätta sin far.  Du vet dessutom, att jag icke är någon vän
av syrpriser."

<p>Till moster Nella sade direktören:

<p>"Jag behöver väl ej nu dina penningar, min svägerska; men -- du bör
icke ha dessa reverser liggande så här, bland allt annat skräp; det är
bäst att jag

<!-- page 312 -->

gömmer dem åt dig, och jag skall sörja för att du får dina räntor
ordentligt.  Det kan jag bättre vaka över än du.  Och skulle jag
behöva låna dina penningar, så vet du, att du har säkerhet för dem hos
mig..."

<p>"Det är fyrtio års besparingar, min svåger!" sade moster Nella och
begynte gråta, rörd över sig själv.

<p>"Ja, som du gjort i mitt hus för det mesta", sade direktören, "och
under det att du där levat fritt och ingenting behövt depensera.  Men
i alla fall, det är mycket vackert, mycket vackert av dig min
svägerska, och jag högaktar, jag högaktar dig mycket för din klokhet
och omtanke, samt för det bevis av vänskap, som du givit mig i dag.
Jag skall inte glömma det!  Jag skall anse allt ditt som om det vore
mitt eget, och vårda det med samma omsorg."  I detsamma lade
direktören moster Nellas reverser i sin plånbok, varefter han tryckte
och skakade hennes hand, i det han halvt skämtande sade: "Tänk att en
så liten människa är värd tio tusen riksdaler!  Vem kunde tro något
sådant."

<p>Moster Nella neg och myste och var lycklig åt sin svågers beröm och
vänlighet.  Under vägen ned till sitt rum tycktes det henne väl, som
om den stora portföljen blivit betydligt lättare, och det var ej utan,
att hon erfor en orolig känsla häröver, men så tänkte hon åter på huru
hennes och hennes svågers intressen härefter skulle bli ett i den
stora rättegången, och dessutom tycktes det moster Nella hemligen, att
hon uppfört sig storartat, som en riktig romanhjältinna; (moster Nella
var -- jag vet ej om jag nämnt det förut -- i tysthet, en stor
romanläserska) och hon förutsåg att det skulle komma en stund i den
stora rättegången, då hennes ädla förhållande i denna stund skulle
komma i dagen och bli offentligt upptaget i något slags protokoll, ty
så brukar det ske i romanhjältinnors historia.  Stackars moster
Nella!...

<!-- page 313 -->

<p>Emellertid njöt hon dock den glädjen, att hennes svåger betraktade
henne efter detta med helt andra ögon än förr; han såg tydligen i
henne icke längre en nolla utan fyra nollor med en etta framför.

