<!-- page 253 -->

<h1>Resan
<br><i>Jättar och ljusalfer</i></h1>

<!-- sic Sverge below -->

<p>Vilket poem är det jätteverk, som i Sverge förenar österhav med
västerhav och som vi kalla Göta kanal, "Sverges blå band", vilket poem
genom dess historia, naturscener, djärva konstverk, stora och ljuvliga
minnen!  I tre århundraden ha Sverges konungar, allt ifrån den förste
Gustav till den fjortonde Carl, understödda av landets snillen och
fosterländska män (Brask, Polhem, Svedenborg, Thunberg, Platen),
kämpat för dess utförande, burna av folkets armar och guld.  Under
brottandet med naturhindren, med alla slags svårigheter efter stora
motgångar, förödande krig, under inre misshälligheter, efter stora
förluster (såsom Finlands) ha regenterna och folket alltid på nytt
vänt sig till detta inre storverk och begynt tillsammans arbeta därpå,
liksom i gemensamt förstånd, att i landets inre makt och liv hade
nationen sitt säkra stöd och sitt framtidshopp.  Vilket poem är icke
nu resan på detta "blå band" ifrån Birgers stad vid Mälarens och
Östersjöns böljor och till Gustaf Adolfs stad vid västerhavets strand,
då vi på dess vågor tränga in i landets innandöme, där urbergen öppna
för oss dånande sina portar, och vi på osynliga armar lyftas högre och

<!-- page 254 -->

högre upp från platå till platå, ända upp i obebodda urskogen, i vilda
bergsjöars famn, bryta så ljudlöst genom klippornas sköt, sänkas ur
dessa ned i förtjusande sjöar, dem vi nyss sågo djupt för våra fötter
likt speglar i ram av blomstrande bygder med städer och byar och
slott; så genomila härliga parker vilkas lummiga träd i förbifarten
förtroligt smeka oss med sina gröna kvistar, så komma ut i vida, vilda
nejder, där naturjättarna brottas utan att dock kunna störa eller
stänga vår väg --

<p align=center>"vilt forsen dånade från fjällen
<br>och trollet från sitt Gullö röt
<br>men snillet kom  --  och sprängd stod hällen
<br>med skeppet i sitt sköt!"

<p>Sedan ur de mäktiga konstverkens armar bäras i skötet av den
ljuvaste natur och ut i Göta älvs breda, lugna, livfulla vatten -- och
detta allt under det en hel värld av forntida minnen och närvarande
romantik följer oss på färden med sin valasång och sitt drapa, sina
runor ur saga, legend och historia, sina kämpegravar och kummel,
jättegrytor och heliga källor, urgamla slott, ruiner och f. d. kloster
-- och vid vart och ett något stort och tragiskt eller ljuvligt
romantiskt minne -- sina nutidsskapelser i fabriker och fästen,
präktiga herresäten och små röda kojor under tallarnas skugga, allt i
ständig växling och mångfald -- en underlig runosång, i vilken
skogsfrun och statsmannen, bergskungen och skön jungfru, näcken och
drottningen, dikten och verkligheten tävla om poesiens lager genom de
livsdigra bilder de framställa, de känslor som de väcka.

<p>Ingen punkt under färden är dock märkvärdigare än den vid
Trollhättan.  Du har lämnat höjderna och bergsjöarna bakom dig,
Vättern med dess romantiska och fruktbara stränder: du är i den stora

<!-- page 255 -->

Vänern, dit fyra och tjugu större och mindre vattendrag kasta sig från
provinserna och höjderna runt omkring; du lämnar på avstånd
Kinnekulles fruktrika terrasser, och under de dystra skuggorna av
Hunne- och Hallebergen tränger du in i Västergyllns skogar.  Vänerns
vatten, svällande av de fyra och tjugu älvarna från höjderna, följa
dig och kasta sig utför bergen i Trollhättans vilda, stormande fall.
Men du är i frid uti skogen.  Du bäres tyst genom dess furuparker,
genom granitbergen, på det blå bandets böljor och hör blott fjärran
från dånet av naturjättarnas brottning.  Du kommer åter ur skogen,
just där den skummande forsen med sina väldiga grönblå vattenmassor
framvältrar och på en gång förvandlas till den djupa, breda älven, som
mellan idylliskt blomstrande och täcka stränder mot en grund av
blågrå, fjärran vågande berg ilar mot havet.

<blockquote>"Och skaldens sånger till hans öra ljuda,
<br>och skepp och männer dra med honom hän,
<br>till gäst de rika städer honom bjuda,
<br>och blomsterängar fatta om hans knän.

<p>Men ej de hålla honom kvar, han hastar,
<br>de gyllne torn, de rika fält förbi.
<br>Han hastar oupphörligt, tills han kastar
<br>sig i sin faders famn och dör däri."  *

<p>* <i>Floden</i>, av Tegnér.</blockquote>

<p>Huru högtidlig, på en gång allvarlig och ljuv är icke naturen just
i nejden, där denna förvandling sker, och skeppen ur de skogiga bergen
komma på tvenne armar ned mellan gröna, lövklädda kullar för att sänka
sig i älvens fria böljor; huru kontrasterande dess frid med den vilda
kampen, fallen och

<!-- page 256 -->

forsarna där bredvid, Trollhättans klippor och fall!...

<p>Så skön och huld stod hon en gång här, alfernas fosterbarn <i>Ogn
Alfafoster</i>, då för hennes skull jätteälskaren Starkodder och
hennes trolovade make Hergrim vid dessa klippor brottades och kämpade
-- en dödlig kamp; dock var hon ej lugn som denna natur, ty hon
älskade icke riddaren, världsmannen, som segrade, hon älskade jätten
och följde honom i döden.

<p>Men vi ha glömt oss i dessa minnen och återvända nu till den arma
resande, som vi här följa och som föga kunde njuta av de scener, som
vi omtalat.

<p>Morgonvinden blåste kall, då ångfartyget med henne rullade fram
över de dansande vågorna.  Tyst satt hon och orörlig nästan som en
bildstod, insvept i den stora, mörka ylleschalen och såg på de
dansande böljorna, på de farande molnen, på de flyende stränderna, på
de viftande, vinkande träden, vars löv redan gulnat av höstnätternas
frost och som tycktes vifta till henne deras lev väl!  Timma efter
timma gick och Hertha satt så orörlig.  Det var som om livets pulsar
stannat under en krampaktigt tryckande hand.

<p>Åtskilliga av herrpassagerarna kornmo småningom upp på däcket ur
deras sovrum.  De rökte cigarrer och spottade, nedsmutsande däcket.
De anmärkte det svartklädda fruntimret med den ädla gestalten, och
hennes orörlighet framkallade skämtsamma anmärkningar.  Man kallade
henne "bildstoden" och begynte undra, om hon verkligen hade kött och
blod, om hon kunde röra sig, kunde tala o.s.v.  En viss halvherre
beslöt att våga försöket att ge bildstoden liv.

<p>Han satte sig bredvid henne, rökande sin cigarr, vars rökvirvlar nu
av vinden drevos i hennes ansikte.  Hon vände maskinmässigt bort
huvudet.

<p>"Aha!" tänkte den nya Pygmalion, "hon kan

<!-- page 257 -->

röra på sig.  Få se om jag inte kan få henne att tala!" och han
började emellan två puffar cigarrök:

<p>"Mycke -- vackert väder i dag.  Puff, puff, men -- något kallt!
Puff!..."

<p>Intet svar från bildstoden, ingen rörelse.  Ny puff av cigarrök,
spottning, rökpuff och nytt försök:

<p>"En särdeles storartad utsikt ... tycker ni icke?...  Va
befalls?..."

<p>Nu vände bildstoden huvudet och såg på den talande.  Han drog sig
litet tillbaka och såg förbluffad ut, drog sig åter litet tillbaka,
anlitade cigarren, spottade, gnolade en visstump och gick åter till
den tobaksrökande gruppen, i det han viskade: "Hon är visst galen.
Hon såg på mig med en sådan blick!  jag blev riktigt hemsk; det var en
riktig Medusa, hu!..."

<p>"En rätt väl växt Medusa", sade en storväxt äldre herre med en
kännares blick på Hertha, "och inte så ful heller, fast hon nu är vid
dåligt humör; hon torde väl låta tala vid sig, då hon är vid bättre
lynne."

<p>Flera herrar och fruntimmer kornmo upp på däck; snart blevo alla
bänkarna upptagna.  Den äldre herrn satte sig bredvid Hertha, rökte
och spottade.  Sedan han hållit på därmed en stund, talade han sakta
några ord till henne.  Hon svarade icke; åter talade han och nu steg
Hertha upp och gick till en annan del av däcket.  Men alla platser
voro där upptagna, och hon förblev stående ett ögonblick liksom
villrådig.  En ung man med ett par allvarliga, själfulla ögon steg upp
och tillbjöd henne sin plats.  Hon emottog den tacksamt.  Den var nära
ett äldre fruntimmer, som snart började tala till Hertha, och då ett
par enstaviga ord från denna gav henne hopp om att bli hörd, begynte
hon redogöra för sin familj, sin resas ändamål, sitt levnadslopp, sitt
hälsotillstånd och alla sina barnsängar.  Hon frågade också, om
"fruntimret var gift eller ogift", och underrättade

<!-- page 258 -->

Hertha att hennes eget namn var Taljqvist.

<p>Herthas unga beskyddare gick ned under däck, men kom snart upp igen
med en liten tryckt skrift i sin hand, som han med ett välvilligt och
artigt uttryck tillbjöd henne till läsning.  Den stora herrn stod nu
helt nära Hertha och blåste väldiga virvlar ur sin cigarr.  Den unga
stannade också nära henne utan cigarr, och under det han syntes helt
och hållet upptagen av betraktandet av nejden med sin kikare, trängde
han sig emellan Hertha och den äldre förföljaren.  Hon kände, att hon
hade en beskyddare nära sig, och en tacksam rörelse därför var den
första känsla hon erfarit på dygnet, som icke var plåga.  Skenbart
lyssnande, men i själva verket fullkomligt döv för den gamla fruns
levnadsbeskrivning, satt hon med ögonen häftade på bladet, som hon
höll i sin hand.

<p>När ångfartyget kom till Trollhättans slussar och sällskapet ombord
gick såsom brukligt i land för att besöka fallen, följde Hertha
maskinmässigt med.

<p>Men snart blev det henne odrägligt att gå bland de glada, pratande
människogrupperna och hon lämnade sig efter dem.

<p>Under det hon gick på gångstigen genom skogen, märkte hon, att
någon där följde hennes spår; snart var denne i jämnbredd med henne
och Hertha igenkände sin förföljare under morgonen, och som nu med en
nyfiken och djärv blick på henne fattade hennes hand, i det han sade:

<p>"Varför går ni här så ensam, ni som ändå ser så bra ut!"

<p>Hertha ryckte undan sin hand och såg på den tilltalande med en
blick, som lät honom säga: "Nå nå bevars, det är väl inte så farligt
heller, och man måtte väl kunna få tala vid en flicka utan att hon..."

<p>Otålig såg sig Hertha om efter någon av ressällskapet, och just i
denna stund fick hon se fru Taljqvist andfådd och pustande komma efter
henne, ropande:

<!-- page 259 -->

<p>"Hör, mamsell, mamsell!  Huru många slussar är det häremellan och
Stockholm?  Taljqvist och jag ha slagit vad om dem, men som jag inte
vet precis om jag har rätt, så vill jag höra vad andra veta och
Taljqvist är i hack och häl efter mig.  "

<p>"Jag kan verkligen inte säga det!" svarade Hertha, ' "men vi kunna
ju få veta det snart", tillade hon angelägen att behålla fru
Taljqvists sällskap till dess hon träffade det övriga sällskapet, och
fru Taljqvist hade så stort behov av att meddela sig om både ett och
annat, att hon icke behövde bedjas att följa med, i synnerhet då herr
Taljqvist nu uppnådde dem, ändå mera andfådd och pustande än sin fru
och vid mindre gott humör över hennes oväntade eskapad i Herthas spår.

<p>"Jag ville bara höra om slussarna", sade fru Taljqvist, "och vilken
av oss som har rätt."

<p>"Fan anamma slussarna", brummade herr Taljqvist.

<p>Herrskapet Taljqvist, Hertha och hennes objudna följeslagare
uppnådde snart det övriga ressällskapet, församlat på bergshöjden över
Helvetesfallen, och i begrepp att lämna den för att fortsätta vägen
till de nedre slussarna vid Åker.

<p>När sällskapet här åter steg ombord, för att fortsätta resan, var
Hertha icke med.  De vilda, dånande fallen, den ensliga nejden, de
skogbeväxta bergen omkring dem, naturjättarnas kamp och deras
symboliska, mäktiga språk drogo henne med magisk kraft.  Det tycktes
henne skönt att här vila och få gömma sig undan människor som plågade
henne, undan den närgångne herrns förtroligheter och fru Taljqvists
förtroenden.

<p>Då fartyget ur Trollhättans slussar bröt sin väg fram i den sköna
älven, satt Hertha på Gullön ombrusad av de dånande fallen, ensam med
den skriften i sin hand, vilken hon behållit utan att tänka därpå.

<!-- page 260 -->

<p>Det dövande dånet av fallen tycktes henne en vaggsång, som ville
söva den vilda kampen i hennes bröst och gjorde det för ett ögonblick.
När aftonen och mörkret kom gick hon till värdshuset, begärde och fick
därstädes ett rum.

<p>Sömnlös tillbringade hon där natten.  När morgonrodnaden grydde
gick hon ut.  Hon vandrade från Toppö- och Gullöfallen, genom skogen
och över klipporna ned till Helvetesfallen; hon vilade ett ögonblick
vid jättegrytorna i urbergen, för att strax åter begynna sin vandring,
i behov att genom kroppens trötthet lindra själens kval och vinna ett
ögonblicks förgätenhet av livet och lidandet, ett ögonblicks sömn.
Men allt mer överväldigande syntes mörkret och dess fasa komma över
hennes själ.  Energiska naturer kunna mycket lida utan att krossas
eller brytas.  Men det är ett tillstånd, i vilket de ha svårt att
hålla sig uppe, och det är då sömnen överger dem och prisger dem åt de
mörka fantomer, som intagit deras själ.  Sömnlösheten, som förvandlar
dygnen i en oavbruten dag och tvingar de torra, heta ögonen att
oavvänt stirra på en enda mörk punkt, den är lik den gamla kvinnan,
som fällde Thor till marken, sedan han segerrikt brottats med gudar
och jättar.  Lidandets högsta makt är att det låter oss förlora vårt
högre medvetande, vårt ljus och vår styrka.  Om man hade frågat den
rastlösa vandrerskan vid Trollhättefallen i dessa dagar vad hon sökte,
så hade hon kunnat svara: "Mig själv!"

<p>"Yngve, Yngve!  Huru var det möjligt!" var den mörka, ständiga
tanken i Herthas själ, som låg där liksom en ormlik knut.  Och tro och
kärlek, avsky och förakt växlade i försöken att lösa den -- fåfängt.
Hennes tankar begynte bli orediga, och hon befarade vansinne.

<p>Det står på Gullö klippa en enslig svartnad tall, som med en krona
av vilt förvridna grenar stupar över djupet, såsom ville den störta
dit, en underligt

<!-- page 261 -->

demonisk gestalt, som framkallar mörka känslor och synes ett foster av
sådana.  Har den växt upp i spåret av den sköna jättebruden, som en
gång stod där och störtade sig i djupet för att undfly livets kval?
Den mörka gestalten fäste Herthas blickar med jättemakt.  Den visade
nedåt djupet och tycktes säga: "Där, där!" Det var en stund då allt
blev mörkt för henne.  Men då kom en smekande vind och rörde vid
hennes brännande tinningar och lät klippans tallar susa.  Hertha
tyckte sig i den känna sina unga systrars smekning och höra deras ord:
"Övergiv oss icke!" Och hon vände sig bort från de frustande forsarna
och beslöt att göra allt för att vinna några timmars sömn och därmed
klar besinning åter.  Hon förskaffade sig sömngivande droppar av
läkaren vid Trollhättan; men de skänkte henne ingen sömn, endast en
dvala full av feberfantasier.

<p>Hon var i en kyrka i midnattsstunden och månen sken full och
högtidlig genom mörka, hotande moln in genom korets gallerfönster.
Tysta människor sutto likt skuggor i koret och i dess djup stod på
svart grund ett högt gyllne kors, som spred ett svart skimmer.

<p>Orgeln brusade och en röst sjöng:

<p>"O, Guds Lamm, som borttager världens synder!..."

<p>Då reste sig de skugglika människorna, gingo till altaret och
knäböjde där.  Hertha följde av en oemotståndlig dragning och mottog
med de andra "Kristi lekamen och blod".

<p>Så lämnade hon kyrkan och gick till Yngve, såg honom ligga i sin
morgonslummer skön och leende på sin bädd.  Men hon väckte honom och
sade till honom med sorgset allvar:

<p>"Yngve, du har ljugit inför himmelen och inför mig, och nu måste du
dö, men jag har helgat mina läppar i det blod, som kan göra dig ren,
och jag har kommit för att helga dig."

<!-- page 262 -->

<p>Och hon böjde sig ned över honom och kysste honom.  Då bleknade
Yngves röda läppar och en marmorstelhet antog hans drag och hans
lemmar.  Han såg på henne med en förebrående och ändå kärleksfull
blick, till dess den stelnade.  Hon tillslöt hans ögonlock, och han
var död och all livets fröjd med honom för henne.

<p align=center>*

<p>Hon sig en annan värld, ett underligt dödens och tystnadens rike.
Där var en stor stad med gator och gränder och torg av -- gravar och
minnesvårdar huggna i sten.  Intet träd, ingen blomma, intet grässtrå
syntes vid dessa.  En stjärnlös, stålgrå himmel sträckte sig ut över
gravarnas, över de dödas stad, som tycktes sträcka sig ut i oändlighet
över jorden.  Djup skymning rådde där, och intet ljud, ingen ton av
livet hördes utom ett dovt sus, som stundom höjde sig och sjönk och
dog bort likt det av djupa, bedjande suckar.

<p>Då Herthas blick hunnit vänja sig vid den djupa skymning som
härskade, såg hon vid många minnesvårdar gestalter, som lågo där i bön
och berörde åter och åter med sina läppar gravarnas murar.  Däremellan
tycktes de vänta på något.  Även Hertha stod vid en minnesvård, en
enslig pelare, som hon hade omfattat med sina armar och höll sluten
mot sitt bröst; och hon visste väl vem som var gömd därinne, och
varför hennes varma hjärta klappade mot den hårda stenen.  Så gingo
många år, och många av de bedjande vid gravarna tröttnade och lämnade
sina poster för att återgå till livets städer och nöjen.  Men Hertha
tröttnade ej, utan stod troget med det varma hjärtat klappande mot den
hårda graniten, avbidande stunden, "då de som i gravarna äro skola
höra Guds röst".

<p>Plötsligt flammade det i öster och en stark röst

<!-- page 263 -->

ropade: "Stunden är kommen", och jorden skalv och gravarna rämnade.
Pelaren, som Hertha omfattat, rörde sig, och hon kände ett hjärta slå
mot sitt hjärta.  Hon höll Yngve i sina armar och han slog upp sina
ögon, men o, med vilket nattlikt allvar i sin blick, i det han sade:

<p>"Varför väckte du mig -- blott för att föra mig till domen."

<p>Hertha svarade: "Jag har vunnit dig ur domen, Yngve, vunnit dig
genom vakor och mycken bön.  Kan du blott älska mig?  Minns vårt
förbund och tala sanning!"

<p>Yngves ögon vände sig då bort från hennes och sågo åt andra nejder
och åt en skugga, som stod nära, liksom väntande på honom och som har
Amalias drag.  Hertha kände därvid sitt hjärta sammandragas av
outsäglig smärta och -- snart såg hon sig åter allena irra som en
skugga bland gravarna i dödens rike.

<p>Så och ändå mycket mera fantiserade Hertha feberaktigt, i det
hennes själ sökte någon punkt, vid vilken den kunde vila.

<p>Efter en dylik dröm steg hon en morgon upp och vandrade ut i
landsbygden långt ifrån fallen, vars dån nu begynte bli henne en
plåga.  Då hörde hon klockorna ringa samman, och därav och av folket
som gick i helgdagskläder, förstod hon att det var söndag.  Hon följde
folket och kom till en liten landskyrka vid kanten av skogen.  Det var
en enkel men i ädel stil byggd kyrka av sten med ett högt kor, och i
korets djup stod ett högt gyllne kors, som glimmade klart mot den
mörka grunden.  Det liknade det som hon sett i drömmen.  Hon stannade
kvar.  Allmogen i provinsens dräkter fyllde kyrkan.  Prästen trädde
för altaret.  Hertha kunde ej följa med vad han sade, förstod blott
att han bjöd alla att komma till en helig, hugsvalande måltid.  Och
när sången höjde sig: "O, Guds Lamm",...  och

<!-- page 264 -->

församlingen reste sig och gick fram mot altaret, då gick Hertha med
den och böjde sitt trötta huvud vid korsets fot.

<p>Kyrkans frid, sången, de mystiska orden som i stilla högtidlighet
uttalades av prästen, de miida, allvarliga ansikten som omgåvo henne,
bland vilka många voro åldriga, några saknande ögonens ljus, anblicken
av korset, som lyste högt och mäktigt, tanken på honom vars tecken det
var, allt verkade mäktigt på Herthas själ, och när prästen nalkades
henne och såg på henne med en förvånad och tveksam blick, då såg hon
åter på honom med ett uttryck av så mycket lidande och så mäktig
längtan, att han ej kunde vägra henne måltiden, till vilken hon enligt
svenska kyrkans lagar dock ej var berättigad, då hon ej varit anmäld
därtill, ej heller närvarande vid skriftermålet.  Men han lydde
ovillkorligt stundens mäktiga ingivelse, viss att om någonsin, så hade
han för sig en människa, som behövde nådemedlen.  Hertha emottog dem,
böjde huvudet och -- grät.

<p>En hög och härlig gestalt trädde emellan henne och den älskade men
brottslige yngling, som vallade hennes kval, trädde emellan henne och
allt, som icke var det gudomliga.  Vid hans hjärta, vid hans fötter
lade hon ned sig själv, sitt liv, sin sorg, sin älskade, hans synd,
hans och hennes eget liv, allt i djupt, fullkomligt överlåtande, och
hon kände sig -- räddad.  Som den försmäktande ökenvandraren låg hon
vid den friska källans rand och drack nytt liv.

<p>Tysta måltid!  Vem täljer de förborgade, frälsande under, som du
verkat och verkar allt sedan din instifitelses stund, i själar som du
giver nytt liv.

<p>Religionsformer må växla, kyrkor föråldras och förvandlas, släkter
komma och gå, men du stilla, mystiska måltid står kvar, alltid
densamma, samlande de spridda hjordarna, födande själarna med samma
lekamen, samma blod och alla tillvarelsens

<!-- page 265 -->

mysterier samlas i dig och utstråla av dig.  Tysta, heliga måltid,
alla sekters kommunion, alla själars hemliga samband med varandra och
med den ena, bevararinna av kärlekslivet i en kärlekstorftig men
kärleksbehövande värld, bevararinna av hoppet, fostrarinna för
himmelens samfund, så länge du dukas inom kyrkan eller därifrån sändes
ut i de lidandes kamrar, så länge lever ännu därinom Kristi liv och
kraft -- och om jag liksom många, med längtan se mot en <i>framtidens
kyrka</i> mera sann och mera verksam än den, som nu i vår nord vill
behärska människornas samveten, så är det emedan de då skola
allmännare, innerligare komma till dig, smaka din fullhet, tysta
heliga måltid, källa av evigt liv!...

<p>När Hertha genom den susande furuskogen vandrade tillbaka mot
fallen, kände hon att allt icke var förlorat; att <i>en</i> stod kvar
oförvansklig, ren och trofast, en som hon kunde älska och se upp till
och sluta sig till med hela sin själ och hela sin kraft -- alla
själars herde och vän.  De fallande forsarna, den brusande stormen,
all jordelivets oro, de hade sin tid och sin övergång; men <i>han</i>
stod kvar.  De voro mitten, icke slutet, ty vid detta stod <i>han</i>,
och hon hade smakat hans närvaro, hans liv.  I världen var strid, men
i honom kunde hon ha frid, det kände hon klart.  En stilla, hög,
kärleksfull resignation intog hennes själ i förening med en tacksam
glädje över den förvandling hon erfor och den erfarenhet, som blivit
henne till del.

<p>En sådan erfarenhet är av onämnbart värde för hela livet och ger
vår själ en visshet om Guds väsen och omedelbara förhållande till
henne, som ingenting mer förmår rubba.  Och antingen han lyfter henne
upp till sitt hjärta och låter henne smaka de fröjder, "som ingen
tunga kan uttala", eller böjer henne till jorden, såsom vinden böjer
säven vid stranden, så är hon tillfreds, tillfreds att han är

<!-- page 266 -->

med henne och att han är kärleken.  I djupaste vinternatt är detta
hennes ljus.

<p>Sådana voro Herthas känslor, under det hon gick hemåt genom den
ensliga skogen, och i det ljus som nu lyste i hennes själ, tycktes
livets alla dunkla gåtor ljusna.  Även över Yngves förvirrade,
förvridna bild kom en förklaring.  Var det ej den lära, som hon hört
av hans läppar, som hon nu fattat med en ny känsla av dess sanning.
Kunde väl han vara falsk, vara en lögnare?  Måste icke allt vara lögn
förr än detta vore sant!  Och Hertha fattade hastigt beslutet att
ställa frågan till honom själv och låta sanningen döma emellan dem.
Men först måste hon se Rudolf.  Hon kände sig nu i stånd att gagna
honom, och åter klar och bestämd, beslöt hon att följande dagen resa
över till Köpenhamn.  Hon behövde blott en natts vila.  Det var nu sju
nätter, på vilka hon icke sovit.

<p>Denna natt sov hon djupt och starkt.  Men själens kamp återverkade
på kroppen och hon vaknade om morgonen med en förfärlig huvudvärk.
Hon eftersände läkaren på stället, begärde och erhöll en stark
åderlåtning.  Det var med ett slags bittert nöje som hon såg sitt blod
rinna, tills hon var nära en svimning.  Kunde hon dock med allt sitt
blod köpa Yngve fri från denna synd!

<p>Efter åderlåtningen och under inflytande av en stillande dryck blev
Hertha liggande jämförelsevis smärtfri.  Så låg hon hela dagen med
ögonen slutna, och blott en och annan tår, som långsamt rullade genom
de mörka ögonhåren utför de bleka kinderna, tillkännagav den tysta
sorgen i hennes själ.

<p>Så låg hon ännu om aftonen, då hon hörde dörren öppnas och någon
sakta inträda i rummet; men i tron att det var någon av husets pigor,
som lovat se om henne, förblev hon liggande stilla med ögonen slutna.
Då kände hon en varm kyss tryckas på sin hand, som med detsamma vättes
av tårar.  Hertha slog upp ögonen och såg en ung, vacker flicka på

<!-- page 267 -->

knä vid hennes säng, betraktande henne med uttryck av den innerligaste
kärlek.

<p>"0, förlåt, förlåt!" bad i detsamma Eva Duvas ljuva röst; "och
skicka ej bort mig.  Jag hörde, att någon som syntes mycket sjuk och
bedrövad låg här, och jag ville höra om jag kunde vara henne till
någon tjänst, ty också jag är bedrövad och sjuk till sinnet.  Men nu
sedan jag känt igen dig, så kan jag inte lämna dig mer.  0!  låt mig
få bli hos dig, tills du blir bra åter.  Låt mig få vara som din
syster, eller din tjänarinna.  Vem vet, kanske den ringa och svaga kan
vara den starka till någon liten tjänst.  Det skulle vara mig så gott!
Säg icke nej...  Jag skall vara så tyst, men jag kan ej lämna dig.
Jag behöver bli nära dig; det skall göra mig mer gott än allt
annat!..."

<p>"Huru kom du hit?" frågade Hertha, i det hon smekande lade sin hand
om den unga flickans nacke.

<p>"Med mina föräldrar", svarade Eva; "vi äro på resa till Köpenhamn,
där min far har affärer, och de ha låtit mig och syster Marie följa
med, för att förströ mig och muntra mig, som de säga.  Ty jag har
varit och jag är mycket orolig till sinnet allt sedan -- men allt det
där vill jag tala om sedan, om blott jag får stanna hos dig; -- du
skall lysa över mitt dunkla inre, du skall göra mig klar över mig
själv och vad jag bör göra; ingen kan det om icke du.  0!  låt mig
stanna hos dig.  Jag frågar ej efter hela Köpenhamn, om jag blott får
sitta här, vid din bädd.  Syster Marie skall följa föräldrarna till
Köpenhamn."

<p>"Bed din mor, att jag får tala med henne!" sade Hertha, och Eva,
som i de orden hörde ett samtycke, kysste varmt Herthas hand och
skyndade till sin mor.

<p>Emellan fru Duva och Hertha blev det snart uppgjort, att Eva skulle
stanna hos denna ända till dess hon var bra nog för att själv resa
över sundet, då

<!-- page 268 -->

hon skulle återföra Eva till sina föräldrar.  Hertha sade fru Duva sin
avsikt att i Köpenhamn besöka en ung, sinnessjuk släkting, och Hertha,
ehuru icke egentligen älskad i kretsen av sina bekanta, var så allmänt
högt aktad, att fru Duva utan frågor och betänkande överlämnade Eva i
hennes skydd.

<p>Eva Duva var överlycklig åt denna uppgörelse.  Hon var i de år, då
det är så vanligt hos unga, varmhjärtade flickor att fatta en
exalterad tillgivenhet för utmärkta personer av deras eget kön, i
synnerhet då dessa utmärka sig genom en karaktärsstyrka som de själva
känna sig sakna; och längesedan hade Eva Duva känt till Hertha den
dragning, som den veka rankan känner till det starka trädet, kring
vars stam den behöver linda sig för att höja sig mot ljuset.

<p>Det lilla rummet vid Trollhättefallen, som under föregående dygn
bevittnat ett så mörkt lidande, erbjöd denna afton en vänlig syn.

<p>Det var den bleka sjuka, som nu, tydligen mycket bättre, satt högt
uppbäddad i sängen, med det rika gyllne håret tillbakakastat ifrån
tinningarna och i fria vågor fallande över de vita kuddarne, under det
att hennes ännu febermatta ögon med moderlig huldhet vilade på den
unga flickan, som på knä vid hennes bädd och med hennes hand emellan
sina, ömsom tryckande den till sina läppar, ömsom lutande emot den sin
heta kind, utgöt för henne sitt överfulla hjärta.

<p>Eva omtalade huru hon, följd av herr v. Tackjerns uppförande vid
eldsvådan, känt den motvilja, som hon alltid hyst för ett giftermål
med honom, så tillväxa, att tanken därpå blivit henne odräglig, och
huru hon förmått sina föräldrar att samtycka till upplösandet av
hennes förbindelse.  Emellertid hade familjens belägenhet genom
eldsvådan och genom nya förluster på annat håll blivit mycket
betryckt; hon såg sina föräldrar sörja däröver och tydligen

<!-- page 269 -->

önska, att förbindelsen emellan deras dotter och den rika v. T. skulle
återknytas.  Han å sin sida hade förklarat sig färdig därtill; han
ansåg hennes uppslående av deras förlovning som en vanlig
"kvinnonyck", den han ville förlåta, och föreslog, att, för att
förekomma ett förnyande därav, bröllopet skulle försiggå ju förr dess
hellre.  "Och nu vet jag vad som förestår mig", fortfor Eva.  "Efter
denna resa som skall 'förströ mina grubblerier', skall man yrka på
mitt avgörande.  Föräldrarne skola säga, att jag 'får göra som jag
vill, att de ej vilja övertala mig', men de skola se bekymrade ut; jag
skall läsa i deras blickar och uttryck vad de önska; jag skall se,
huru jag kunde lätta deras och systrarnes framtid genom mitt
giftermål, se att jag därmed skulle göra alla nöjda utom -- mig själv.
Ty aldrig, nej aldrig kan jag bli lycklig i detta giftermål.  Jag
behövde en man, som jag kan högakta, se upp till som ledande vän och
man.  och det kan jag ej i detta fall.  Men har jag rätt att se blott
på min egen lycka?  att för min egen sällhet göra alla emot?  Är detta
icke orätt, egoistiskt?  -- Ack!  jag har gått ur kyrka och i kyrka
för att av prästernas ord finna råd och ljus, men de ha predikat om en
undergivenhet och lydnad, som -- ändå mitt hjärta uppreser sig emot,
emedan jag ej vet om den, i detta fall, är Guds vilja.  Kunde jag
blott veta det!  Jag har bett Gud om ljus både bittida och sent, och
ändå har intet ljus kommit i mitt stackars sinne, och det har gjort
mig hemsk, och -- ibland har jag känt mig liknöjd för mig själv och
allt i världen, så att jag kunde vara färdig kasta bort mig själv,
efter Gud icke bryr sig om mig.  Ack, det var väl syndigt tänkt, ty --
han har ju fört mig hit till dig, och du, jag känner det, skall lära
och upplysa mig."

<p>Hertha lät den unga flickan fullt uttala sig, sedan sade hon:

<p>"Har du någonsin tänkt på att du kunde få barn i ditt giftermål?"

<!-- page 270 -->

<p>"Nej", svarade Eva, -- "åtminstone har jag ej dröjt vid den tanken,
nej..."

<p>"Det är ändå endast den, som kan ge dig ljus på din väg", sade
Hertha.  "Om du skulle välja en <i>fader</i>, till ledsagare och
föredöme för ditt barn -- skulle du välja herr v. T.?"

<p>"Nej", sade Eva med full bestämdhet, "nej, det skulle jag ej!"

<p>"Tror du att han kan bli annorlunda, att han kan förändras genom
ditt inflytande?"

<p>"Ack!" suckade Eva, "man har väl sagt mig det, men -- jag tror det
icke.  Han är så mycket äldre, världsligt klokare, starkare i vilja än
jag.  Jag skulle aldrig ha mod att vara fullt mig själv med honom, att
be honom om något; -- jag skulle, förenad med honom, bli mindre öppen,
mindre frimodig än nu, jag tror att jag kunde bli konstig, ty jag är
rädd för honom.  -- Jag ville ej bero av honom, ej vara hans son eller
dotter!"

<p>"Nå väl, så bliv ej hans maka!" sade Hertha med stor bestämdhet, i
det hon lade sin hand på den unga flickans huvud, "du syndar eljest
emot Gud och den kallelse som <i>moder</i>, som han givit dig, att
vårda barnets väl, som han kunde låta födas i ditt sköt.  Ack, Eva,
jag undrar alla dagar på, huru människor, dels inom, dels utom
giftermålet kunna så lättsinnigt föda barn till livet, det stora
bittra, fruktansvärda livet, med himmel eller helvete till
utgångspunkter -- barn, varelser med odödliga själar, som kunna så
mycket lida, så mycket förtvivla, och en gång förebrå sitt livs upphov
att ha givit dem livet!...  Det är i synnerhet åt kvinnans
modershjärta, som skaparn förtrott ansvaret, vården om den varelse,
som hon skall bära under sitt hjärta, och likväl -- huru ofta tänker
hon väl därpå, då hon går att ge sig åt en man?...  Eva!  -- Det är
mitt sista ord till dig i denna sak -- gift dig icke med den man, vars
dotter du ej ville vara!"

<!-- page 271 -->

<p>"Hertha!" utbrast Eva, "du lyfter en sten från mitt hjärta; du tar
täckelset från mina ögon, och jag ser nu allt klart!...  O!  du har
rätt, du har rätt, och det är Gud som fört mig till dig, ty...  Men
Hertha, övergiv mig icke härefter, ty jag kommer att behöva ditt stöd
och ditt råd.  Föräldrarna äro goda, mycket goda.  Men de tro, att en
flicka måste antingen gifta sig eller också sitta hemma med små
fruntimmersarbeten och ingenting företaga utom att sköta sin toalett
eller göra visiter; och detta har aldrig varit mig nog och blir det
allt mindre härefter.  Vi äro många i hemmet; vi behövas icke alla
där, och jag måste nödvändigt nu lämna det på en tid.  Kunde jag blott
företaga något för att hjälpa föräldrarne, syskonen!...  men jag är så
okunnig; kan litet av varje, ytligt, men intet grundligt.  Likväl
skulle jag så gärna vilja arbeta, duktigt arbeta med vad som helst, om
blott jag kunde göra nytta därmed och komma ifrån det tillstånd av
ovisshet och halvhet, som nu är mitt själsliv och även mitt hemliv.
Jag går såsom i en skymning; jag vet icke vad jag är, vad jag kan.
Jag söker mig själv.  Jag är lik en åker, som ligger i träde men som
kunde bli fruktbar genom odlarens hand."

<p>Ju längre Eva så talade, dess mer klarnade Herthas blickar,
strålande över den unga flickan; hennes huvud höjde sig och återtog
uttrycket av självmedveten kraft och vilja, som var henne eget, och
hennes allvarliga blick trängde ömt forskande in i den unga själ, som
här öppnade sig för henne.

<p>"Jag förstår dig", sade hon, "och vad du säger gläder mig.  För oss
kvinnor ligger ännu större delen av livets åker i träde och man vill
hindra oss att bruka den.  Men klar och stadig vilja kan genombryta
månget stängsel.  Finner du i din själ någon längtan till en större,
allmänligare verksamhet i någon bestämd riktning?"

<p>"Nej, icke det", svarade Eva, "jag fruktar offentligheten

<!-- page 272 -->

och fruktar min otillräcklighet att verka på egen hand.  Men jag
skulle vilja sluta min lilla verksamhet, mitt lilla liv till något
mål, som jag kände stort och ädelt, värt att leva och arbeta för.  Och
-- jag skulle gärna sluta ett fattigt barn till mitt hjärta, leva och
arbeta för det.  Det skulle göra mig lycklig.  Jag skulle ej frukta
fattigdomen med detta; jag skulle nog kunna förvärva ett tarvligt bröd
för det och mig.  Detta har varit och det är min framtidsdröm.  Men
först vill jag bli en bättre, en klarare, en starkare människa än jag
är det, och därför låt mig älska dig, se dig, höra dig ibland, se upp
till dig.  Det är så skönt, så härligt att få se upp, älska,
beundra!..."

<p>"Ack, se då icke upp till en människa, din like!"  sade Hertha med
djupt och sorgset allvar.  "Du skall finna dig bedragen; se upp till
Gud allena!  Det kan ej nog upprepas: Människan är svag; den bäste
ofullkomlig; och sant, bittert sant är vårt gamla ordspråk: Ovisst är
allt vad man äger i en annans bröst!  "

<p>Det låg ett så dystert allvar i Herthas uttryck under det hon
fortfor att varna Eva att för mycket tro eller "förlita sig uppå
människor", att Eva djupt skakades därav.  Men hon sade ändå smekande:
"Du tror ju på mig och min tillgivenhet för dig?  -- Jag vet, att jag
kunde dö för dig.  Den som älskar dig en gång, måste älska dig alltid
och bli en allvarligare, en bättre människa.  Jag begär ej, jag är
inte värdig att få veta vad som låtit dig tro så mycket ont om
människor, men säkert har du lidit mycket.  och lidandet förmörkar
sinnet och låter det -- kanske inte alltid döma rätt.  Förlåt mig, att
jag vågar så tala till dig -- men jag håller så mycket av dig, och det
gör mig så ont att du skall känna så där!..."  Och Eva badade Herthas
hand med sina kyssar och tårar.

<p>I den gamla sången om Gudrun, som sitter vid

<!-- page 273 -->

Sigurds lik, men kan icke "gråta, som andra kvinnor", ty "dö blott hon
ville", säges huru

<p>-- "de ädla
<br>Jarla-döttrar,
<br>gullbeprydda,
<br>sutto för Gudrun:
<br>var av dem förtäljde
<br>sin tyngsta sorg,
<br>den som bittrast
<br>plågat hade."

<p>Det hugsvalar slutligen den sörjande, så att hon utbrister i tårar
och sång.

<p>Så lindras den ensliga sorgen av medkänslan för en annan.  Så ock
hugsvalades nu de båda unga kvinnornas lidande av det djupa
deltagandet i varandras.  Snart sågs Eva med lugnat sinne täckt och
tyst sysselsätta sig att för Hertha ordna en lätt kvällsvard och
tycktes glömma sig själv för att tjäna henne, under det att Hertha i
stilla överlåtenhet lät sig av henne vårdas och även med ett leende
emottog ett glas mjölk och bröd av hennes hand.

<p>"Läs för mig något!" bad Hertha senare på kvällen sin unga väninna,
"läs för mig detta", tillade hon, i det hon räckte Eva det lilla
häfte, som hennes okände vän på ångbåten satt i hennes hand, men som
hittills förblivit henne en förseglad bok.  Det var det härliga
skaldestycket "Dödens Ängel" av J.  O.  Wallin, som nyss blivit
utgivet efter den store mannens död.  Eva läste och läste skönt.  Vid
ljuden av denna mäktiga poesi liksom reste sig Herthas själ, ty allt
vad livet har förfärligt och allt vad det har stort och skönt
framträder där i bjärta skuggor och dagrar, framslungade av
mästarehand ur ett hjärta, som druckit djupt av livets malörtskälla,
men även ur evangelii frälsande brunn, och därför kunde tala till
människohjärtan såsom blott sällan en

<!-- page 274 -->

dödlig.  Det var Dödens Ängel, som nu genom "Davidsharpan i norden"
talade till Hertha:

<dl>
<dt>"Jag sveper vingen om nordanstormen
<dt>Och rullar dynande våg mot strand.
<dt>Av statssystemer jag krossar formen
<dt>Och vrider viggen ur dundrarns hand.
<dd>Som nattens väkter
<dd>Jag sekler jagar;
<dd>Och mänskosläkter
<dd>Och verk och dagar
<dt>Som böljor välva sig för min fot,
<dt>Tills sista böljan där lagt sitt knot."
</dl>

<p>Och sedan:

<dl>
<dt>"Hör anderösten, den klara, djupa,
<dt>Och i hans ärende upprätt gack;
<dt>Du sen ej spörje om du skall stupa,
<dt>Ej heller sörje för världens tack!
<dd>Du fylle kallet
<dd>Och frukte icke!
<dd>Ur själva fallet
<dd>Du uppåt blicke,
<dt>Så skall dig fatta en ängels hand
<dt>Och stilla föra dig till ditt land."
</dl>

<p>Och senare:

<dl>
<dt>"Väl dem, som redligt det ädla velat,
<dt>Det rätta sökt och det milda tänkt,
<dt>Som älskat mycket fastän de felat,
<dt>Dem varder mycket ock efterskänkt.
<dd>De här ej blevo
<dd>Allt vad de skulle,
<dd>Men änglar skrevo
<dd>Så kärleksfulle
<dt>Vad genom dem uti minsta mån
<dt>Den världen glätt som de kommo från."
</dl>

<!-- page 275 -->

<p>Och slutligen den ljuvliga profetian:

<dl>
<dt>"Då dagen svalkas och skuggan breder
<dt>kring edra dalar och berg sitt flor,
<dt>så kommer <i>Han</i> och förlossar eder,
<dt>vars makt är såsom hans kärlek stor.
<dd>De ögon trötta
<dd>en stund de somna ...
<dd>de verktyg nötta,
<dd>en stund de domna ...
<dt>en annan stund till ett annat lopp,
<dt>I edra huvuden lyften opp!

<p>Och ny är himlen och ny är jorden
<dt>Och ny är himlens och jordens son
<dt>Och saknar icke odödlig vorden
<dt>Det trånga hemmet han kom if rån.
<dd>Det är försvunnet,
<dd>Det är förvandlat,
<dd>Men tro som vunnit,
<dd>Men dygd som handlat!
<dt>I haven lotten åt er beredd,
<dt>Av låga sinnen ej hörd och sedd.

<p>Då äro torkade alla tårar,
<dt>Då äro helade alla sår ...
<dt>Ej mer på travar av lik och bårar,
<dt>Med fackla nedvänd och släckt jag står.
<dd>Jag facklan vänder
<dd>Och i detsamma
<dd>Den åter tänder
<dd>Vid livets flamma,
<dt>Och blandar, evig seraf, min ton
<dt>I eder lovsång vid ljusets tron!"
</dl>

<!-- one double quote inserted above -->

<p>Hertha lyssnade till sången över döden och livet från "Davidsharpan
i norden", lät den försänka henne i människosläktets gemensamma lott,
och för

<!-- page 276 -->

en stund syntes henne hennes eget öde, hennes livs prövningar och kval
ringa.  Hon liksom lösgjorde sig från sig själv; och vid det sken som
"Dödens Ängel" spred över det jordiska livet, syntes det henne ädelt,
i all sin bitterhet, värt att leva.  Vilande i denna syn och med
ögonen fästade på den unga föreläserskans oskuldsfulla ansikte, kom
över hennes själ en högtidlig, stilla frid.  Med händerna
sammanknäppta och huvudet nedlutat mot bröstet insomnade hon stilla.
Eva fortfor ännu en stund att läsa, för att ännu fastare insöva henne;
redde sedan till åt sig en liten bädd vid foten av hennes säng och
vilade där så gott, som hon icke gjort det på länge, den goda, unga
flickan.

<p>Följande dagen kände sig Hertha fullkomligt frisk.  Hon skrev till
sin far och sina systrar, utsatte tiden för sin återkomst till hemmet
och begav sig dagen därpå med Eva Duva över Kattegatt till Köpenhamn,
där hon överlämnade den unga flickan till sin familj -- icke utan att
ha djupt förbundit sig med henne för framtiden -- och gick att uppsöka
Rudolf.

<p>Väl att hon kom till honom i denna stund!  Den olycklige ynglingen,
jagad av namnlös oro, av brandnattens förfärliga minnen, som allt
starkare tycktes uppstå i hans själ, var i begrepp att lämna det hem
där han blivit upptagen och att vandra ut i världen utan annat mål än
det att fly sig själv.

<p>Hertha avstyrkte honom icke från denna vandring; hon styrkte honom
fastmer i avsikten att göra en lång fotresa; och i samråd med de
släktingar, som tagit honom i sitt hägn, utstakade hon en marschroute
för honom och försedde honom med brev, som skulle låta honom på
åtskilliga orter under vägen finna vänner och skydd om han behövde
det.  Detta var gott för den olycklige, men o!  huru outsägligt mycket
mer hennes egen närvaro, hennes styrkande, hugsvalande ord, tanken att
hon kommit dit till

<!-- page 277 -->

Köpenhamn blott för hans skull, att han var något för henne, att hon
hade honom kär!  Glädje och tacksamhet häröver gjorde honom till ett
barn i hennes hand.  Hon åter, styrkt av det dop som hon nyss
genomgått, talade nu till den arma "skvmningens son" med helt annan
visshet och helt annan kraft än förut en gång, hugsvalade och styrkte
honom.  Sedan Hertha med moderlig omsorg besörjt Rudolfs utrustande
för hans vandring, sedan hon sett honom med ränseln på ryggen,
gråtande, men ändå lycklig, lycklig av hennes välsignelse och av
hennes kyss på hans panna, med vandringsstaven i sin hand gå sin
ensliga väg, då, utan att ha sett en skymt av de konstens härligheter,
som Nordens Athén sluter i sitt sköte, vände Hertha om till sitt land
och sitt hem.

<p>Där, i hennes hem, mottogs hon med outsägligt jubel av sina unga
systrar, vars tårar och smekningar läto henne känna vad hon var för
dem.  Fadern återsåg henne med mörka och stränga blickar, men utan att
säga ett ord, ehuru han inom sig svor och förbannade "fruntimmernas
emancipation".  Men han kände numera för sin äldsta dotter en
högaktning blandad med fruktan.  Man behövde henne och fruktade att
stöta henne bort.  Moster Nella var ytterligt konfunderad av Herthas
oförklarliga bortresa och återkomst och muttrade oupphörligt sina
misstankar halvhögt för sig själv, under det hon fördjupade sig i de
intressanta trassliga härvor, som hon åtagit sig att reda för en stor
väv, som skulle vävas i huset.

<p>De unga systrarne hade mycket att säga om Yngve Nordin.  Han hade
samma dag som Hertha avreste kommit till Kullen, blivit ytterst
bestört vid underrättelsen om hennes plötsliga resa, och på hans
många, oroliga frågor om henne, kunde de blott giva sorgsna och
otillfredsställande svar.  Han hade återkommit flere gånger för att få
höra nyheter om henne och slutligen lämnat för henne en biljett.  I

<!-- page 278 -->

denna fann Hertha endast dessa ord:

<p>"Hertha!  Varför detta?  Jag har rätt att fordra en förklaring!

<p align=right><i>Yngve</i>."

<p>Varföre, månne, tryckte Hertha dessa ord med en krampaktig
häftighet till sitt bröst.  Det var emedan deras trotsiga, nästan
utmanande ande likväl förde till hennes hjärta, med blixtens snabbhet,
känslan att de voro skrivna av en oskyldig, av en förorättad, en som
med oskuldens frimodighet fordrade upprättelse.  O!  att så måtte
vara, att hon måtte ha blivit vilseförd.  Men huru var det möjligt,
tänkbart?...  Huru skulle den mörka gåtan kunna förklaras?

