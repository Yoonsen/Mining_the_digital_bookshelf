<!-- page 412 -->

<h1>BILAGA</h1><!-- all caps -->

<p>På Lagkommitténs förslag år 1825 att ogift kvinna skulle bli myndig
vid 25 års ålder, fällde Högsta Domstolen år 1832 följande omdöme:

<p>"Att det snarare vore ofördelaktigt än nyttigt för den ogifta delen
av kvinnokönet, om sådan allmän grundsats fastställdes, att, vid viss
ålder, ogift kvinna vore myndig, i stället att hennes
myndighetstillstånd nu utgör ett undantag, grundat på erhållna
upplysningar om särskilda förhållanden, personens stadga och
skicklighet att sig och sitt gods förestå.  Det kunde ej nekas, att
mången ogift kvinna innehade dessa egenskaper och således borde hava
en utväg öppen att, om hon av särskilda skäl så åstundade, erhålla
rättighet att själv tillträda förvaltningen av sina angelägenheter;
men många andra åter, och sannolikt de flesta, skulle, om lagen
undandroge dem, vid en viss ålder, den omvårdnad, vilken hittills,
mera såsom en förmån än såsom ett tvång för dem, varit lagd i
förmyndarens hand, iråka ojämförligt större olägenheter än deras
beroende av förmyndaren kunde medföra.  Av dessa skäl, och då kvinnan,
vars bestämmelse för det husliga livet påkallade en därefter rättad
uppfostran, icke borde genom

<!-- page 413 -->

lagstiftningen sättas i behov av en annan åt yttre omsorger riktad
bildning, som ofta skulle avleda hennes håg och verksamhet från deras
rätta och viktigaste föremål; fann Högsta Domstolen det alltför
betänkligt att tillstyrka antagande av Lagkommitténs gjorda förslag,
och ansåg i dess ställe, nuvarande Lagstadgande i detta ämne böra
bibehållas, så att ogift kvinna, av vad ålder hon vara måtte, skulle
förbliva under förmynderskap, därest ej Konungen funne skäl förklara
henne myndig."

<p>"Likväl borde", efter Högsta Domstolens åsikt, "varje sådan ogift
kvinna, som med behörigt tillstånd idkade egen näring eller
handelsrörelse, vara myndig att göra och låta uti allt vad därmed hade
gemenskap, helst hennes egen framgång därutinnan, ävensom andras rätt
fordrade, att de förbindelser, hon i sådant förhållande ingick, vore
gällande."

<p>Justitierådet Stråle tillade: "Det synes vara en verklig motsägelse
däri, att genom lag förordna, det ogift kvinna ovillkorligen skall vid
viss ålder vara myndig och att utsträcka denna ålder utöver den för
mannen utsatta åldern av 21 år.  Lagstadgandet skulle väl grunda sig
på den förutsättning, att båda könen vore jämlika däruti, att de vid
viss ålder i allmänhet ägde skicklighet och förmåga att själva
förvalta deras egendom.  Men, om så vore, varför skulle kvinnans
myndighetsålder inträffa senare än mannens?  Hennes fysiska utveckling
är tidigare, och är hon i tillfälle att inhämta all den erfarenhet,
som erfordras för att vara fullmyndig, varför skulle hon ej kunna
inhämta den på samma tid som mannen?  Det torde vara svårt att
förklara detta utan att medgiva, att ogift kvinna, vilken icke
deltager i hushållets yttre förhållanden, ej heller är i tillfälle att
förvärva den världserfarenhet, som behöves att sköta egendom av vad
beskaffenhet som helst och undvika alla de tillfällen till förluster,
som därvid yppa

<!-- page 414 -->

sig.  * Har man åter medgivit detta, så har man frångått
jämlikhetssystemet, och grundvalen för lagbudet undanfaller.  Det är
först sedan kvinnan under äktenskapet fått lära sig känna hushållets
yttre angelägenheter och med mannen deltaga i rådslagen härom, som hon
kan förvärva nödig skicklighet att vid mannens frånfälle ensam förestå
boet; men en tidigare förmåga i detta avseende hörer till undantagen
och måste såsom sådan av lagen anses.  För min del skulle jag ock tro,
att då det överlämnas åt Kungl.  Maj:t att såsom hittills bevilja
myndighetsansökningar av ogifta kvinnor, det dock borde i lagen
stadgas, att en undersökning inför domstol borde föregå, och alla
vederbörande, som utan olägenhet kunde infinna sig, därvid muntligen
höras, varigenom närmare kännedom om förhållandena och anledningen
till ansökningen vinnes, än som det hitintills brukliga sättet att
avfordra skriftliga förklaringar medförde, och domaren komma i
tillfälle att avgiva ett mera tillförlitligt av- eller tillstyrkande
än nu merendels inträffar."

<blockquote>* En kvinna av gott förstånd skall dock alltid förstå att
välja säker rådgivare eller målsman, när det behöves.</blockquote>

<p>Så märkvärdiga som dessa omdömen av rikets högsta domstol säkert
skola synas mången, så överträffar likväl Göta Hovrätts yttrande i
ämnet betydligt dessa i märkvärdighet även med avseende på det egna
patos, varmed den behandlar frågan.  På lagberedningens förslag om
ogift kvinnas myndighet vid en viss ålder yttrade år 1827 denna
Hovrätt:

<p>"Då kvinnan i vårt land, i följd av vedertagen uppfostringsmetod
icke bildas eller danas till annan verksamhet än den som blir nödig
för den inre hushållningens vård, varutöver kvinnans egentliga
verkningskrets ej heller synes vara ämnad; så måste ock därav följa,
att hon, dagligen sysselsatt med sina

<!-- page 415 -->

husliga småbestyr, icke kan såsom mannen reflekterande på de större
tilldragelserna i allmänna levernet, vinna den bekantskap med
händelsernas vanliga gång, eller förskaffa sig den erfarenhet av
världen och människan, att en ovillkorlig rättighet att råda sig och
sitt gods kunde utan fara henne anförtros, såsom medel till en
sällhet, vilken, då den vore självberedd, förmodades därigenom bliva
mera hel och fullkomlig.  Det torde i vår tanke vara alldeles
otvivelaktigt, att rikets äldre lagstiftningar, vilka förklarat ogift
kvinna böra stå under förmyndare, därvid, med hänsikt till det
anförda, icke haft annat syftemål, än att freda kvinnan från de faror,
man eljest befarat av hennes oerfarenhet och medfödda godtrogenhet;
och det förekommer oss, som skulle man i detta fall, långt ifrån att
vilja utöva en orättvisa mot kvinnan, tvärtom varit ledd av den mest
ädla föresats att, genom det man uppdrog vården och förvaltningen av
hennes egendom åt dem, som genom släktskapsbanden voro henne närmast,
bereda henne det lugn och den stilla förnöjelse, varav hon, åt sig
själv lämnad och i jämt beroende av andra, troddes icke komma i
åtnjutande.  Man lärer ej, utan att vilja jäva erfarenhetens mest
evidenta läror, kunna påstå, att denna föresats i sin utövning varit
kvinnan skadlig, eller förneka att, om ock exempel funnits på en och
annan ogen eller orättrådig förmyndare, kvinnans rätt likväl i
allmänhet varit med öm rättrådighet behandlad.  Under budet om
kvinnans omyndighetstillstånd har hon, närmare sluten till
familjekretsen, hittills undgått frestelsen att med det bekomna
fäderne- eller mödernearvet försöka att på egen hand skapa sin lycka:
hon har ock aldrig hittills blivit blottställd för vådan av dessa
försök: hon har ej, utkommen från fädernehuset, behövt vända sig med
bön om råd till den förstkommande: hon har sluppit begråta följderna
av illa beräknade företag och obetänksamt ingångna

<!-- page 416 -->

förbindelser; kortligen, hon har hittills icke känt vidden av sin egen
svaghet; ledd av vänskapens förtroliga hand, åt vilken lagen jämväl
anförtrott vården av hennes egendom, har hon undgått falla ett dubbelt
offer för förledarnas illistiga beräkningar; vid sidan av en åldrig
far eller mor, har hon förnöjsamt ägnat sin omsorg åt deras hyllest
och vård, ej lockad av begäret att, såsom själv myndig, tänka och
handla blott för eget bästa; och hon har, då hon förr eller senare
inträtt i äkta ståndet, ditfört med sig icke inbillningen att den
myndiga kvinnan vore lika god som den myndige mannen, utan då hon i
sin make endast sett en självvald förmyndare, vilken av öm kärlek och
välvilja åtagit sig hennes angelägenheter, har hon varit livad av den
sanna undergivenhetskänsla, som alltid skall utgöra ett oeftergivligt
villkor för den äktenskapliga föreningens sällhet och lycka."

<!-- one double quote inserted above -->

<p>Sådana hava, efter våra åsikter, följderna varit av budet om
kvinnans omyndighetstillstånd *, och en framtids erfarenhet skall, om
detta bud förändras, säkrast visa vad man därpå vunnit.  Det gives
emellertid av det nya, som lagförslaget innehåller, ej något ämne, som
i vår tanke är så genomgripande för de husliga förhållandena.  Kunde
vi övertyga oss, att det gamla lagbudet innefattade en orättvisa mot
kvinnan, skulle ock all anmärkning å vår sida mot förslaget i denna
del hava uteblivit; men då denna övertygelse är vida skild från oss
och vår erfarenhet, samt vi tro, att kvinnan i allmänhet med oss
finner i nu gällande föreskrifter om hennes omyndighet blott en gärd
av lagens ömma omvårdnad för hennes väl, böra vi ej heller draga i
betänkande

<!-- page 417 -->

att avstyrka den ifrågavarande förändringen och föreslår följande
redaktion av §:

<p>"Änka, så ock hustru, som från mannen lagligen skild är, varen
myndiga; men mö av vad ålder hon vara må stående under förmynderskap.

<p>Att kvinna hädanefter som hittills må hos Konungen söka och vinna
tillåtelse att bliva myndig, är ej vår mening att bestrida, och för
att ej missförstås, hava vi ansett oss böra detta anmärka."

<blockquote>* Alldeles samma resonemang ha vi hört i Norra Amerikas
slavstater anföras till stöd för slaveriets bibehållande.  Det var
allt till slavarnas fromma och sällhet!</blockquote>

<p align=center>*

<p>Hovrätten över Skåne och Blekinge yttrade sig i frågan sålunda:

<p>"Utan att misskänna kvinnans moraliska värde kunna grundade tvivel
väl synas, huruvida det överensstämmer med hennes sanna väl att
befrias från det beroende, vari hon, enligt nu gällande lag, befinnes
intill dess hon inträtt i äktenskap och detta blivit upplöst.
Rådfrågar man dagliga erfarenheten, så övertygas man lätteligen om
vådan att låta ett sådant beroende upphöra, ty ringa lärer det antal
ogifta kvinnor vara, som vid 25 års ålder äger skicklighet att vårda
och förvalta sitt gods; ty egentliga skälet härtill återfinnes uti den
riktning, som åt hennes uppfostran gives inom den trånga kretsen av
föräldrars hus och under deras oavbrutna ledning.  Hon danas för den
inre hushållningen, den hennes rätta bestämmelse är att sköta och
förestå.  Allt som tillhör den yttre är och bör vara främmande för
planen av hennes uppfostran.  Hon lämnar, efter den bestämda
ordningen, beroendet under föräldrarna för att träda under mannens
målsmanskap.  Hon gör det utan försakelse, utan uppoffring i sin
närvarande ställning, men icke om hon <i>de jure</i> förut varit
självrådande och sedermera genom giftermålet återgår under beroendet.
Självvilligt framställer sig den frågan: huru principen av mannens
ovillkorliga

<!-- page 418 -->

målsmansrätt för hustrun står tillsammans med den av kvinnans
rättighet, att vid viss ålder vara självmyndig.  Med skäl, som
svårligen tåla motsägelse, är dock denna målsmansrätt motiverad, och
man tvekar ej att antaga dem såsom tillfyllestgörande för kvinnans
bibehållande under förmyndareinseende, så länge hon förbliver ogift.
Antages åter den motsatta principen, måste den, vad kvinnan angår,
vara lika obegränsad som i avseende på mannen, och i sådant fall
krävde konsekvensen en så beskaffad lag, att rättigheten att över boet
råda tillhörde den av makarna, som därtill ägde största skickligheten;
och kvinnans uteslutande från ämbetsmannaklassen, från deltagande i
allmänna ärenden och deras styrelse vore då en uppenbar orättvisa.
Icke förenar man sig med dem, som vilja mäta människans värde efter
hennes hushållningsförmåga, fastän denna lära icke saknar anhängare;
man tror sig därför icke nedsätta kvinnans värde, då man anser henne i
allmänhet icke skicklig att i sitt ogifta tillstånd frikallas från
beroendet av föräldrar eller förmyndare, och då man i följd härav
hyser den övertygelsen, att hennes eget väl härigenom skulle komma att
allt för mycket äventyras.  Undantag finnas visserligen och för dem
anvisas rättigheten, att hos Konungen söka att bliva myndige
förklarade.  Man har därför tillstyrkt bibehållandet av 2 § i 19 kap.
Ärvda-Balken 1734 års lag med tillägg: "<i>Där ej Konungen finner skäl
henne myndig förklara</i>."

<!-- sic unbalanced parentheses above -->

<p align=center>*

<p>Det synes oss svårt att säga för vilken av de två, kvinnan eller
mannen, dessa domstolars åsikter äro mest förödmjukande för henne som
"de jure" genom tvång skall hålias bunden, på det hon måtte, som gift,
kunna bli fullt undergiven mannens målsmanskap, eller för honom, som
icke kan i sin brud

<!-- page 419 -->

söka vinna den fria kvinnan, vilken genom fullt och fritt erkännande
av hans värde räcker honom sin hand, utan en ofri, underkuvad varelse,
som tar honom, emedan hon icke har någon annan utväg för att bli
försörjd eller att komma till en relativt självständig tillvarelse.
Fullt fri kan hon hoppas att bli först genom hans död eller genom
skilsmässa från honom, varför jag ock hört mer än en ung, begåvad
flicka yttra: "Jag ville gifta mig i dag, om jag blott vore säker att
bli änka innan aftonen."  Åsikten av äktenskapet under dessa ofria,
mekaniska förhållanden är icke mindre bedrövlig.  Kvinnan skall sköta
"den inre hushållningen" och för övrigt subordinera under mannen,
såsom "honom fysiskt och moraliskt underlägsen".  Det är då en
hushållerska han skall vinna, icke en maka, icke, enligt den heliga
skrifts sköna uttryck, "en hjälp till vilken han sig hålla må".
Aldrig skola då själarna, ädla och medvetna, möta varandra på
förnuftets och frihetens område, aldrig kunna ägna varandra den glada
hyllning, den fria eftergivenhet för varandras egendomliga naturgåvor
och egenskaper, som utgör äktenskapets adel och himmelrike.  Man ser i
makarna icke makar utan en herre och en tjänarinna, och i båda tvenne
lika ofria varelser, utan liv och utan mål för deras förening än det
mest inskränkta timliga.

<p>Vi skynda oss att nämna, att en av de tre ledamöter, som i Skånska
hovrätten granskade lagkommitténs förslag, reserverade sig till
protokollet, och vi göra oss ett nöje av att här anföra hans
(assessorn, numera justitierådet <i>Schmidts</i>) yttrande:

<p>"Rättigheten för ogift kvinna, att, då hon fyllt 25 år, vara
myndig, är ett stadgande som står i bestämd motsägelse mot 1734 års
lag.  Övertygande måste de skäl vara, som föranleda en sådan
förändring, men sedan lagkommittén i fråga om giftorätt och arv erkänt
kvinnan vara en icke underordnad varelse, och således tillagt henne,
vad hon efter

<!-- page 420 -->

naturens lag aldrig saknat, lika mänskligt värde med mannen, så synes
mig detta värde icke fullt respekteras, om ej kvinnan fick begagna
sitt förstånd och sin fria vilja, vilka karakterisera henne som
människa.  Stadgandet innefattar därför, efter mitt omdöme, blott en
ytterligare sanktion av de grunder, dem lagstiftningen redan antagit
och dem jag i det föregående ansett mig böra understödja.  Det måste
stå eller falla med desamma.  Enda frågan synes böra vara: när innehar
kvinnan den mognad och erfarenhet, att banden för fria bruket av
hennes förstånd och vilja, i naturen henne givet, kunna utan skada för
henne själv eller samhället lossas och borttagas?  Svaret synes
lagstiftningen tillfredsställande uppfatta."  (Näml. i förslaget om
kvinnans myndighet vid 25 års ålder.)

<p>Oaktat detta rättsinniga och fördomsfria yttrande, återgick
lagkommittén efter domstolarnas hörande (Svea hovrätt lärer icke ha
yttrat sig i frågan) till 1734 års lag, stiftad för mer än ett
århundrade sedan, och till den nu gällande regeln om kvinnans ständiga
omyndighet, så länge hon är ogift, men föreslog att domaren skulle
efter särskild prövning äga den rätt, som konungen nu har att göra
henne myndig.

<p>Expeditionssekreteraren <i>Richert</i> vidblev likväl lagkommitténs
mening och föreslog, i den händelse den skulle anses alltför radikal,
en förmedling, och med honom förenade sig <i>P. E. Bergfalk</i>.

<p>Vid 1844 och 45 årens riksdag väcktes åter av enstaka röster inom
riksstånden förslaget, att kvinnan skulle vara myndig vid 25 års
ålder.  Men lagutskottet förklarade sina åsikter till alla delar
överensstämma med vad Högsta domstolen och de två hovrätterna anmärkt
mot lagkommittén och avstyrkte bifall till förslaget.  Alla fyra
rikstånden gillade detta.

<p>Vid riksdagarna 1847--48, 1850--51 väcktes frågan, såsom vid den
senast förflutna, av spridda röster

<!-- page 421 -->

inom bonde- och borgarstånden samt även hos ridderskapet och adeln,
men med samma påföljd som vid föregående riksdagar.

<p>Vid 1850--51 årens riksdag föll lagutskottet av sig själv på den
tanken att upptaga förslaget om kvinnans rätt att hos domaren söka
myndighetsförklaring, då hon fyllt 30 år.  Detta förslag lyckades för
sig vinna borgare och bönder, men förkastades av adel och präster.
Vid 1853--54 årens riksdag lyckades förslaget att vinna pluralitet
inom stånden men avslogs av konungen.  Och även det förföll.  Oss
synes det emellertid tämligen likgiltigt om det är domaren eller
konungen som skall ge kvinnan sin frihet.  Det väsentliga och
upprörande är att hon, i olyckliga familjeförhållanden, icke kan vinna
den utan att uppträda i strid med pietetens lagar och ett verkligt
våldförande av sin ädlare kvinnliga natur.

<p>Så står nu frågan.  Falla kan den icke; och vi kunna ej förtvivla
om dess slutliga utgång.  Andra länders exempel, tidens andliga krav,
allt flera röster, som i vårt eget land begynna höja sig för en högre
åsikt av kvinnans och livets bestämmelse, synes oss bebåda
morgonrodnaden av befrielsens dag.

<p>De kuriösa yttranden av rikets domstolar, som jag nyss anfört, och
som äro så lätt besvarade, att vi lämna den omsorgen till var tänkande
läsare och läsarinna, äro fällda för tjugu år sedan.  Svenska folket
har gjort stora framsteg på tjugu år, och jag kan icke tvivla, att
dess högsta domstol -- inom vilken jag för närvarande äger lyckan att
räkna som nära anförvant och vän en lika ädelsinnad som upplyst man --
samt övriga högre rätter skulle, om de ånyo tillfrågades i detta ämne,
avgiva domslut mycket olika de förra.

<p>Hela frågan om kvinnans ställning i samhället skall dock näppeligen
få sitt fulla ljus, förrän det

<!-- page 422 -->

kvinnliga medvetandet yttrat sig i den för att ur egen inre erfarenhet
belysa den.  *

<blockquote>* Huru man begynner aktgiva på detta vittne hos folk, som
stå i spetsen för århundradets kultur, visar det bemötande, som i
dessa dagar ägnats av engelska parlamentet åt en petition,
undertecknad av 3,000 fruntimmer, i vilken begäres rätt för kvinnan
att så inom som utom äktenskapet råda över vad hon själv förvärvar.
Sällan har mera uppmärksamhet inom båda parlamentshusen ägnats någon
petition, och Englands största lagkarlar (bland vilka Lord Brougham
och Lord Lyndhurst) föra petitionärernas talan.</blockquote>

<p>De ogifta kvinnorna inom vårt land, som yttre omständigheter givit
möjlighet därtill, och som icke till tanke och känsla blivit
nedtryckta under lagens och opinionens tunga band, ha hittills nöjt
sig med att tyst, med eget arbete bryta sig väg till ädel
självständighet, genom skicklighet i slöjder, konst och flerahanda
yrken.  De ha icke ropat på sin rätt till frihet och självständighet.
De ha nöjt sig med att förtjäna och förvärva den.  De äro bland de
lyckliga av vårt lands kvinnor.  Otaliga andra sucka under "budet om
kvinnans omyndighet", bundna av detta till själ och kropp, kännande
sin förödmjukelse, sin fångenskap utan att kunna avskudda den, utan
att kunna höja sina blickar mot ljuset.  De allra flesta kunna, under
omyndighetssystemet, aldrig utveckla sig till sitt fulla värde,
antingen som gifta eller ogifta.  Omyndighetssystemet är en kinesisk
sko, som alltifrån barndomen stäcker förmågan till rörelse och
utveckling.  Aldrig "under budet om kvinnans omyndighet" skall hon i
ädel, självmedveten glädje lära känna vad hon kan och förmår, aldrig
kunna sträva till de höjder, dem hennes ungdomliga kraft och
medvetande anvisa henne i idealets glans, aldrig bliva fullt sig
själv, sådan skaparen tänkte henne, aldrig heller öva det upplyftande,
renande inflytande, som hon kan och bör öva på det andra könet, på det
uppväxande släktet.  En svensk

<!-- page 423 -->

man (biskop Agardh) har i vårt land nyligen i ämnet uttalat
minnesvärda ord.  *

<blockquote>* Se biskop Agardhs skrift om Livränteinrättningar för
svenska kvinnor.</blockquote>

<p>Att frukta följderna för kvinnan och samhället, om man ger henne
den frihet, som hon i likhet med mannen är berättigad till, är att
frukta spöken.

<p>Guds lagar i naturen och hjärtat skola göra sig gällande och
behålla överhand, dess mer spelrum man giver dem.  Öppna för kvinnorna
friheten och alla dess banor, öppna dem vida som morgonrodnadens
portar; en gudomlig dragning skall alltid föra flertalet kvinnor till
hemmets härd, till familjelivets innerlighet, till att bliva mödrar
eller fostrarinnor; men de skola, under frihetens system, bliva det
med ett högre medvetande.  Och de, som välja andra banor skola som
goda medborgarinnor, likväl förbliva kvinnor, d.v.s såvida ordet har
någon djupare mening, mänskliga väsen, i vilka hjärtats liv har
övervikt.

<p>Avarterna av den fria kvinnan uppstå förnämligast under kampen,
under motsägelsen, och finnas, som vi tro, oftare under
omyndighetssystemet än under frihetens.  Kvinnan, som inom sitt
äktenskap ej får styra med förnuftets makt, skall styra med toffelns.
Förnuft, rättvisa, kärlek äro de starka makter, som allena kunna
besvärja demonerna och framkalla den sanna skönheten.  Verklig
uppfostran (som innebär <i>upphöjelse</i>) skall under frihetens
system förjaga den falska bildningens usla anspråk och själviska
ingivelser.

<p>Man kan ej nog mycket yrka det: omyndighetstillståndet gör själen
närsynt och svag, ett rov för alla slags ingivelser; gör uppfostran
till en ytlig, artificiell dressyr utan levande sammanhang med livet,
ovärdig en personlig, odödlig andes fordringar, hindrar dess
harmoniska utveckling under ungdomen

<!-- page 424 -->

och dess mognad ofta för -- hela livet.  Osägliga äro de eländen, som
alstras i den kvalmiga atmosfär, där den unga kvinnosjälen lever,
rättare vegeterar utan framtid, i evig motsägelse till vad ädlast inom
henne rörer sig, sökande ljuset; osägliga de mörka syner, de
förvillelser och fel, som därav kunna uppstå.  Det finnes ingen tyngre
börda än den av livets tomhet.  Den som skriver detta vet det, ty hon
har genomlevat det, ehuru under mycket olika förhållanden med denna
boks hjältinna, och bär med smärta än i dag följderna av
omyndighetsbudet, som fjättrade den största, bästa delen av hennes
liv.  Hon har det att tacka för mycket ont och för ingenting gott om
icke -- möjligtvis -- i den bittra rot vars frukt blivit -- Hertha.

