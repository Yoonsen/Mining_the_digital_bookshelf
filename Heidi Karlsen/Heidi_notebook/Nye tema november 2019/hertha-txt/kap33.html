<!-- page 376 -->

<h1>Far och dotter
<br><i>ännu en gång</i></h1>

<p>Tidigt om morgonen gick Hertha in till sin fader.  På hans hotande,
vreda blick såg hon stormen, som väntade henne.  Men hon var nu vid
den slags sinnesstämning, då själen är över fruktan och känner i sin
vilja en bestämdhet, en kraft, som gör den säker om segern.  Därför är
hon ock så lugn, så saktmodig i väsen och blick och röst.  Styrkan
vilar i djupet av viljan.

<p>Överdirektören bedrog sig härpå och begynte genast med en sträng
röst: "Vad är det för frihet du tillåter dig i mitt hus?  Huru vågar
du utan att begära min tillåtelse införa en främmande att bo här?  Är
du eller jag herre i huset?"

<p>"Du är det, min far!" svarade Hertha.  "Men Yngve är i sin moders
rum, icke min utan hennes gäst."

<p>Överdirektören visste ett ögonblick icke vad han skulle svara
härpå, men fortfor att se på sin dotter med onda blickar och sade
sedan: "Åtminstone hade jag bort bli tillsagd, rådfrågad -- jag måtte
väl ha något att säga i mitt hus!.."

<!-- sic .. above -->

<p>"Min far", sade Hertha med sorgset allvar, "du har rätt, jag hade
bort tillsäga dig, rådfråga dig,

<!-- page 377 -->

men -- du har gjort mig rädd för dig; -- och fruktan för strid och
fruktan att nekas min bön avhöll mig i går att komma till dig, ty jag
måste ägna mig helt och hållet åt Yngve.  Men i dag -- i dag har jag
kommit för att tala med dig, begära ditt samtycke till vad jag
förehar, vad som måste ske."

<p>"Måste?" upprepade överdirektören, "vad är det som måste ske?"

<p>Hertha fortfor som förut: "Yngve är döende.  Endast trogen vård kan
möjligen ännu rädda honom.  Jag önskar att vigas vid honom för att ha
rättighet att vårda honom som hans maka."

<p>Överdirektören såg på henne med stela blickar och syntes välva i
sin håg medlen att motsätta sig.

<p>"Min far", återtog Hertha, "i sju år har jag väntat på den frihet,
som du en gång lovade mig, och som jag anser för min rätt, den att
bestämma över min person och min framtid; jag har väntat på ditt
samtycke, jag har böjt mig för din vilja.  Nu kan jag det ej mer.  Det
gäller en annans liv.  Yngve är min trolovade, inför Gud min make.
Inför Gud är jag ansvarig för hans liv i denna stund.  Jag är
besluten.  Driv mig ej till det yttersta.  Du kan neka mig min frihet,
neka mig att bli Yngves maka, men intet i världen utom uppenbart våld
skall hindra mig från att hädanefter följa Yngve och bli hans
vårdarinna, om jag även därför skulle förlora mitt rykte!  ..."

<p>"Hotar du mig?  trotsar du mig?  Vill du tvinga mig?" utbrast
direktören utom sig.  "Du ämnar kanske stämma mig inför domstolarna,
draga din far inför rätta?!..."

<p>"Aldrig!" genmälde Hertha blek och stilla som förut, "men jag
varnar dig, min far; jag säger dig vad som skall ske om -- du vägrar
mig att uppfylla min plikt mot min trolovade.  Gör det ej, min far och
frukta intet av mig.  Allt i ditt hus skall förbliva som förr.  Jag
skall intet fordra av dig som min förmyndare, annat än du själv finner
för gott att

<!-- page 378 -->

meddela.  Yngve och jag äga medel nog för det första.  Blir han frisk,
så skall intet felas oss.  Frukta intet av oss, men giv ditt samtycke
till vad jag begär.  Jag måste eljest, med Yngve, söka ett annat hem
än ditt."

<p>"Lovar du", sade överdirektören dystert, "att vara nöjd med den
redogörelse för ditt mödernearv, som jag vill giva dig, -- vill du
lova det för din egen och din blivande mans räkning?"

<p>"Jag lovar det, min far!  Du vet att du kan lita på mig."

<p>"Är du beredd att jämte Yngve Nordin underteckna en skriftlig
förbindelse därpå?"

<p>"Ja, min far!"

<p>"Välan -- kalla hit prästen när du vill det.  Blott intet
bröllopsbråk, inga bjudningar -- det undanber jag mig, hör du det?"

<p>"Ja, och det behöver ej förbjudas.  Bröllopsbråk skulle föga passa
vid en döendes säng.  Jag tackar dig, min far!..."

<p>Så skildes för denna gång far och dotter.

