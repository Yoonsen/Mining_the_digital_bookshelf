<!-- page 391 -->

<h1>Allhelgonalugnet</h1>

<p>Så kallas i några svenska provinser en tid, som vanligen inträffar
hos oss i början av november månad, vid tiden av Allhelgonadagen.  Det
är dagar, stundom en vecka av ett fullkomligt, nästan underbart lugn,
som följer på oktoberstormarna.  Som mörka agater ligga sjöarna
spegellugna vid de mossiga urbergens fötter, avspeglande dem och de
dunkelgröna skogarna, varje minsta föremål på stranden med
fullkomligaste klarhet.  Ingen fläkt rör sig, ingen fågel kvittrar,
himlen är beslöjad, allt tyckes vila och bida; -- hela naturen synes
uttrycka en storartad resignation, i det den bereder sig att undergå
sitt öde och ingå i sin vinterliga grav.  Ännu stiga friska och mjuka
jordens dofter ur skogarna och de lavbeklädda urbergen; men -- ännu en
liten tid och den vilar stel under det vita svepningsklädet.  Den vet
det och väntar i "Allhelgonalugnet".

<p>Någonting liknande detta lugn se vi framblicka under sista perioden
av Herthas historia, och även något högre.  Människan, naturens
härskarinna, skall ej som naturen undergå skickelsen endast i passiv
undergivenhet; hon bör emottaga den, bära den med vaken känsla av sin
förvandlings mål och även vid

<!-- page 392 -->

vinterns annalkande bereda sig för den nya vårens liv.  Det är hennes
härliga företrädesrätt.  Djupt erkände Hertha denna, och det gav en ny
adel åt hennes icke vanliga utseende och åt henne en ny makt över
människors sinnen.  Om hon ej alltid kunde besegra den inre stormen,
om hennes frid ännu förmörkades av dystra skuggor, så låg skulden
härför mindre hos henne själv än hos den värld, med vilken hennes
rättsinniga själ ännu i det sista måste kämpa.

<p>De som sågo henne under de månader, som närmast föregingo hennes
bortgång, blevo vanligtvis i hög grad träffade av hennes utseende och
väsen.  En av dem skrev så om ett besök hos henne:

<!-- begin long quote -->

<p>"Jag väntade en stund ensam uti Idunasalen, medan man anmälde mig,
och förnöjde mig med att betrakta dess vackra bildstoder och blommande
växter.  Jag hade icke på många år sett Hertha, icke sedan jag fann
henne en stolt och tämligen obehaglig flicka, synbarligen i disharmoni
med sig siälv och med världen.  Då nu dörren till salen öppnades och
en ädel men tydligen av sjukdom tärd gestalt inträdde, stödd vid en
stav med vitt elfenbenshuvud, så hade jag möda att i henne igenkänna
den förra Hertha.  Det sträva, stundom ringaktande i hennes uttryck,
som fordom hade stött min lilla egenkärlek, fanns icke mer.  Det var
något fullkomligt öppet och välvilligt i det leende, med vilket hon
gick mig till mötes.  Hon syntes mig över alla små känslor och tankar
i världen.  På de strålande ögonen, på den ädelt välvda pannan kände
jag bäst igen den förra Hertha, dock låg nu där ett uttryck av stilla
kraft och klarhet, som förr ej fanns.  Vart drag, var linje i hennes
ansikte syntes mig tala om en rik inre historia.  De starkt utvecklade
näsvingarna hade ej mer deras litet övermodiga uttryck, och det förr
bittra draget var förvandlat till ett drag av stilla vemod.  Men över
detta och hela ansiktet lyste de ovanliga

<!-- page 393 -->

ögonen med förklarande ljus.  Det från tinningarna tillbakastrukna
håret tillät att se hela hjässans ovanligt vackra bildning, under det
att en enkel, vit linongshuva slöt sig liksom skuggande över huvudet
och kring de avmagrade kinderna.  Sådan som Hertha nu är, så skulle
hon passa till modell för en Sibylla eller Wala, om icke uttrycket av
tålig kraft och av en djup, moderlig huldhet närmade henne mera typen
av den mackabeiska kvinnan, martyrernas moder.

<p>Jag blev så rörd vid anblicken av denna ädla ruin av den fordom så
ståtliga kvinnan, att jag med möda kunde återhålla mina tårar.  Men
hon talade så lugnt och vänligt, att jag snart blev lugnare och njöt
sedan obeskrivligt av att lyssna till hennes ord, så rika av
livserfarenhet och stora framtidstankar.  Hon är sträng i sina
fordringar på vårt kön, just emedan hon tänker så högt om dess
uppgift.  Om sina elever, i synnerhet om ett par unga underlärarinnor
i skolan, talade hon med stor ömhet och berömde varmt dessa senare.
Blott då hon talade om föräldrars oförstånd med avseende på deras
döttrars uppfostran, och om de hinder som våra lagar lägga i vägen för
unga kvinnors utveckling, då återkom det bittra uttrycket i röst och
anlete.  Men de försvunno åter för en blick på framtiden.  Hon kunde
ej emottaga mina döttrar i sin skola, emedan hon förutsåg att hon
snart måste upphöra med den, ty hennes hälsa tillät henne ej längre
att sköta den som sig borde.  Men över detta ämne halkade hon lätt och
anbefallde mig en av sina unga underlärarinnor som lärarinna för mina
flickor.  Jag har hört, att läkarna icke tro henne kunna leva ett år
till, och jag lämnade henne med den sorgliga känslan, att jag troligen
icke skulle se och höra henne mer.  Jag skall aldrig glömma ljuset i
hennes blick, ej heller den kärlek till henne, som jag såg lysa i
ungdomens ögon, då jag följde henne in i skolrummen.  Alla tycktes
veta, att hon snart måste

<!-- page 394 -->

avskeda dem, och man såg på deras och på hennes blickar huru ont det
gjorde dem att skiljas."

<!-- end long quote -->

<p>Huru såg det ut inom den själ, vars tysta kamp och innersta längtan
ingen visste utom Gud och den vän, som nu ej mer var på jorden?  Vi
vilja låta hennes dagboksanteckningar svara.

