<!-- page 162 -->

<h1>Nya upptåg och tillställningar
<br><i>Någonting nytt under solen</i></h1>

<p>Fru Tupplander är i full paryr, fröken Krusbjörn i fullt bestyr och
husets alla pigor i full fläng.  Det skall bli stor déjeuner av
chokolad och buljong, med tillhörande bakelser och pastejer för ett
stort antal gäster, huru många vet man icke ännu, blott att det helt
visst blir många.  Den där fruntimmersföreningen nämligen, som
föreslogs, men icke ville komma i gång före kostymbalen och eldsvådan,
den hade efter den senare hastigt verkställt sig av inre och yttre
nödvändighet.  Av samma nödvändighet och med samma skyndsamhet hade
även en förening av män under namn av Nödhjälpskommitté bildat sig
till understöd för de brandskadade, och båda föreningarna skulle i dag
sammanträda hos fru Tupplander för att träffa överenskommelse om några
gemensamma åtgärder för de mest nödställda av de husvilla.  Pastor
Dahl skall föra ordet, Mimmi Svanberg tjänstgöra som sekreterare.
Protokollsekreterare N.  B.  är även med, i avsikt att samla några
memorabilier för boken, som han håller på att skriva mot
fruntimmersföreningar.

<p>Herrar och fruntimmer komma en hel mängd.  Man pälsar av sig, man
hälsar, man skakar händer.

<!-- page 163 -->

Man samlar sig i små grupper, fruntimmer för sig, män för sig; det är
vanligt så här i norden.  Man talar sakta var med sin nästa.  Chokolad
och småbröd bäres omkring; man dricker och doppar; man sätter bort
sina koppar; man tar platser på stolar och soffor och -- nu blir det
tyst, ty vår lilla pastor står på en upphöjning i fonden av den stora
salongen, och skall hålla ett tal, och som vanligt vill man gärna
höra, vad han har att säga.  Men nu händer det honom, såsom det händer
honom ibland, att hans hjärta blir varmt, att hans tankar få en
oväntad vändning, att han med ett ord får en ingivelse, som kommer
honom att säga något helt annat, än vad han vid sitt skrivbord
förberett.  Man ser tydligen att han blir rörd och upprymd och hans
blickar lysa i det de liksom omfatta hela församlingen.  Helt
plötsligen utropar han:

<p>"Nej, mitt herrskap!  Det duger ej, att vi så här leka främmande
för varandra, männen här, fruntimren där!  Vad?  Äro vi icke bröder
och systrar, barn av samma fader och här förenade till samma ändamål i
hans tjänst!  Nej, vi skola ej avskilja oss i en männens förening och
en fruntimmersförening, utan vi skola ha en syskonförening eller ett
syskonförbund av män och fruntimmer, indelat i familjer av bröder och
systrar, som i kärlek hjälpas åt i arbetet för husets bästa."

<p>"När Gud skapade människan, så skapade han henne: man och kvinna,
och gav dem åt varandra såsom <i>hjälp</i> i livet, såsom man sätter
en hälft till en annan hälft, på det att därav må bli ett helt.  och
se!  Det har han gjort för en och för alla människor, för den lilla
och för den stora världen.  Man och kvinna skola räcka varandra handen
som syskon eller som makar icke blott i det enskilda hemmet utan även
i det stora hemmet, som vi kalla samhället.  Så var det i den första
kristna församlingen "då män och kvinnor voro endräktiga tillsamman

<!-- page 164 -->

delande bröd och böner".  Så bör det åter, och i rikare mått bliva när
denna moderförsamling, som den helige ande rörde med sin gudomliga
fläkt, har genomträngt alla folk och riken, och den kristliga familjen
förnyar sina andliga förhållanden i varje sfär av människans liv, och
alla därinom dela arbete (det är bröd) och böner.  Då skall Edens
lustgård åter öppna sina portar för Adams och Evas barn!  ...  Låt oss
i dag, på vår fläck av jorden, och i vår lilla del av det stora
arbetet, begynna verket, låt oss förena oss i innerligare mening än
hittills, låt oss räcka varandra händerna till ett trofast
syskonförbund; så skola vi här utföra skaparens avsikt, som
anförtrodde icke åt mannen allena, icke åt kvinnan allena utan åt man
och kvinna i förening att råda över jorden!"

<p>"Det här blir då verkligen någonting nytt under solen!" sade leende
Mimmi Svanberg till pastorn, under det hon hastigt antecknade de
förnämsta punkterna av hans tal.  "Måtte det blott gå igenom!"

<p>Protokollsekr. N. B. upphöjde sin röst för att protestera emot
förslaget, som han sade vara "onödigt och ledande blott till
villervalla".  Han slutade med att begära votering.  Det slog honom
nämligen med en slags panisk förskräckelse att han själv, såsom nu
ledamot av nödhjälpskommittén, skulle -- ifall pastorns förslag gick
igenom -- bli på sätt och vis en ledamot av fruntimmersföreningen, och
hur skulle det då gå med honom och med boken, som han höll på att
skriva?!  ...  Han ville nu med ett stort nej inlägga protest mot
förslaget och hoppades att få många på sin sida.

<p>Men han bedrog sig.  Under de nyss timade skräckscenerna inom
staden och deras följder hade män och fruntimmer så syskonlikt hjälpts
åt i det gemensamma räddningsarbetet, att den närvarande församlingen,
vars medlemmar till större delen deltagit däri, befann sig
förträffligt stämt för antagande

<!-- page 165 -->

av förslaget, och då en av stadens mest aktade män, den ädle, gamle
lagman Carlson, uppstod för att tacka talaren och förklarade, att han
"i allo delade hans åsikter och antog hans förslag", då uppreste sig
församlingen nästan mangrant och instämde med acklamation.  Tre eller
fyra "Nej" överröstades av "Ja" och "bra"-ropen.  Protokollsekreterare
N. B. lämnade rummet.

<p>Sällskapet övergick genast, allt under dess själaherdes ledning,
till organisation av den nya föreningen.  Den bildade en
huvudavdelning eller familj, som övertog ledningen av de ekonomiska
angelägenheterna, samt åtskilliga familjer för särskilda delar av
arbetet; var och en fritt lagstiftande för sig i sin del, ehuru i
vissa frågor lydande huvudfamiljens ledning.  Var familj hade en fader
eller en moder, som valde själv de övriga medlemmarna i
familjegruppen.  Så blev doktor Hederman "fader" i familjen för
hälsovården för de brandskadade.  Bland sina barn och medhjälparinnor
kallade han, skämtande och allvarligt på en gång, Ingeborg Uggla och
Hertha Falk, som mer än villigt ställde sig under hans anförande.

<p>Den barnlösa men dock så sant moderliga pastorskan Dahl kallades
enhälligt till "moder" i familjen för vården om de fattiga
brandskadades barn.  Hon mottog uppdraget med glädjetårar i sina ögon,
ty hon såg i andanom småbarnens asyl, hennes hjärtas barn,
"småbarnsskolan" växa och utvidga sig under hennes vingars skugga.

<p>Fru Tupplander syntes litet förbluffad och stött då hon nämndes som
"mutter" för soppkokningsfamiljen, och tycktes finna uppdraget under
sin värdighet och på allt vis mindre passande men hon ljusnade
hastigt, då den älskvärda grevinnan B.  skyndade att förklara sig
vilja bli hennes suppleant samt förse den stora grytan med sopprötter,
gryn och grönsaker från sin lantgård.  Hennes man, greve

<!-- page 166 -->

B., förklarade då leende, att han icke kunde skilja sig vid sin
hustru, utan skulle som hennes broder i soppkokningsfamiljen lämna två
famnar ved och en oxe till familjegrytans bästa.  Alla närvarande
kommo småningom i det bästa lynne.  Den kärleksfulla ande, som ingivit
förslaget, meddelade sig till och upplivade alla hjärtan.  Högmod och
egenkärlek veko för en magiskt mild inflytelse; fruktan och
misstroende till egna eller andras krafter veko även för ett styrkande
och glättigt mod; många voro rörda, de visste ej rätt varför; man
skämtade, men med tårar i ögonen; man sade saker, som läto satiriska,
men udden i dem var vässad av kärlek; man kallade varann fader, moder,
syster, broder, man skakade händer som familjemedlemmar.  Mimmi
Svanberg kallades till medlem i alla familjer och förklarades
slutligen för en "fri medborgarinna", fri att efter behag deltaga med
råd och dåd, var och hur hon behagade, i alla kretsar.

<p>Man träffade avtal om nya möten dels familjevis, dels allmänliga
och åtskildes.  Så under skämt och allvar och under en allmän,
ömsesidig välvilja slöt sig den lilla federativa föreningen, som
skulle utöva ett så stort inflytande på flere av dess medlemmars öden,
och som Mimmi Svanberg kallade "någonting nytt under solen".

<p>Fru Tupplander visste icke rätt, vad hon skulle säga om hela
"tillställningen", om den passade sig eller icke, hon såg på fröken
Krusbjörn.  Men då fröken Krusbjörn avtog peruken för att svalka sin
entusiasm (fröken Krusbjörn var verkligen en entusiastisk natur) och
förklarade att "hon aldrig sett maken" och att hon "ville koka soppa
för den föreningen i all sin dar, ty det var att koka soppa för Gud
fader själv och hans hushåll", så blev fru Tupplander tillfreds och
sade, att det skulle inte felas fattigsoppa i staden, så länge som hon
själv fanns där.  och så gingo de förnöjda till sin del.

