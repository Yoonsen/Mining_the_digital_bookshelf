<!-- page 318 -->

<h1>Sju år.  Patriarkaliska förhållanden</h1>

<p>Vi läsa i patriarken Jakobs historia, att de sju år, som han
"tjänte för Rachel", syntes honom vara få dagar, och jag känner en
svensk flicka, som stängde sig inne i tio år för att tjäna sin blinde
och fattige fader, och som, ehuru hon var ung och blomstrande, då hon
gick in i den tjänsten, och blek och vissnad, då hon gick därur (vid
faderns bortgång), likväl icke hade tyckt de tio åren vara långa eller
tunga.  Det var emedan kärleken hade varit med på vägen, hållit själen
uppe, givit tiden vingar; emedan den gör själva mödan kär och
förvandlar arbetet i en lek.

<p>Hur annorlunda, när man måste tjäna den man ej kan älska eller när
våld eller orätt binder den fria själen vid den lott, som den ej valt;
huru tunga bli dagarna, huru oändliga åren, huru mörkt hjärtat, livet,
framtiden, försynen -- allt!

<p>Över de år i Herthas historia, som vi nu ha att skildra, vilja vi
vandra med lätta och hastiga fjät och endast med få drag teckna dess
skuggor och ljuspunkter.

<p>Ett halft år efter avskedet, som vi skildrat i föregående kapitel,
återkom Yngve till sitt fädernesland frisk och sund, full av redlig
vilja, av arbetshåg och

<!-- page 319 -->

förhoppning.  Ett år senare hade han ernått en befordran, som
betryggade hans utsikt till en tarvlig men säker bärgning för
framtiden, och han förnyade nu hos Herthas fader sin anhållan om
hennes hand.  Direktören svarade, att han icke ansåg Yngves ställning
tillräckligt betryggad ännu; dessutom tillät i denna stund direktörens
hälsa honom icke att umbära sin dotters vård i hemmet, eller att nu
utreda hennes förmögenhet.  Han ansåg det bäst att de älskande väntade
ännu ett eller par år.

<p>Det var då, som Hertha för första gången bröt de band, som lång
vana och den ärvda vördnaden för den patriarkaliska myndigheten inom
hemmet hittills pålagt hennes tunga.  Hon talade vid sin far starkt,
allvarligt, påminte honom om hans löften, talade om sin mänskliga
rättighet att få bestämma över sin person, förmögenhet och sin
framtid.  Hon talade i rättvisans, i billighetens namn, men ack!
hennes far hade på sin sida emot henne lagarnas bestämmelser,
"fädernas stadgar".  Efter att ha åhört henne med ett nästan hånfullt
lugn, bevisade han henne med lagboken i sin hand, att hon alls inga
rättigheter ägde över sin förmögenhet, eller över sig själv och över
sin framtid andra än dem, som han ville medgiva.  Hon var "omyndig",
som det heter i lagen, och skyldig att rätta sig efter sin förmyndares
vilja.  Sina löften kom han icke ihåg.  <i>Om</i> han givit sådana, så
var det under förutsättning, att han kunde uppfylla dem när han det
fann för gott, att man icke skulle vilja truga eller tvinga honom till
något, som han ej gjorde godvilligt.  Han tänkte icke låta tvinga sig.
Han hade nu sagt sin tanke och därmed var det punkt, och därefter hade
man att rätta sig.

<p>Hertha gav denna gång icke vika för den stolta känsla, som ville
resa sig inom henne; hon besvor sin far att lyssna till billighetens
röst, hon påminte honom med tårar om Almas sista bön.  Och även hon

<!-- page 320 -->

själv pockade ju ej, hon bad endast, bönföll om sin frihet, om sin
mänskliga rätt.  "Ville hennes far ej bevilja den som rättighet, så
måste han göra det som godhet, som gunst!"

<p>Men direktören blev härvid utom sig, frågade häftigt om hon "ville
döda honom", om hon "ville göra honom galen med sin envishet?  Kunde
hon inte vänta ett eller par år till?  Mer begärde han ju ej?"  Han
slutade med att vädja till hennes dotterliga plikt.  Hon borde lyda
sin fader.  Han visste bättre än hon, vad som tjänade till hennes väl.
Sentimentala scener älskade han ej.  Han visste vad han ville, och han
ville vad han ville, och därmed punkt.

<p>Läsare eller läsarinna!  har du bedit någon om vad som är rätt och
billigt, bedit mycket, lagt hela din själ i bönen, ödmjukat dig,
försakat dig själv för att genom kärlek och offer vinna -- din rätt,
och du blir likväl nekad, då skall du kanske förstå Herthas känsla, då
hon reste sig från sin ödmjuka, bedjande ställning.  Blek, stel med
dyster blick och med mörk aning i sin själ reste hon sig långsamt och
lämnade rummet utan att säga ett ord.  Men hennes själ var i uppror.

<p>Lugnare var hon och dystert besluten om eftermiddagen efter detta
morgonsamtal, då hon omtalade dess utgång för Yngve och lagman
Carlsson som kommo för att höra därom.

<p>Båda upprördes häftigt och ville att Hertha skulle vädja till
domstolarna och låta dem döma emellan henne och den obilliga fadern.
Utan all fråga skulle de giva henne rätt.

<p>"Det tror jag", sade Hertha, "men ett är visst, och det är, att jag
aldrig skall vända mig till dem för att vinna rätt emot min far."

<p>"Då älskar du mig icke!" utbrast Yngve uppbrusande, "du vill låta
mig dö av tantaliska kval hellre än att ingå på en modig, rättvis
handling.  Du förstår ej hur jag älskar dig, du kan icke älska!  Du är

<!-- page 321 -->

rädd för din far, rädd för världens omdöme om dig -- jag, mitt liv,
min lycka äro dig intet!"

<p>Hertha fäste på Yngve en blick av osäglig, förebrående smärta, men
sade intet.

<p>"Jag ärar er grannlagenhet, er barnsliga pliktkänsla", sade lagman
Carlsson, "men dlenna kan gå för långt.  Besinna att ni uppoffrar både
er egen och en annans framtid för en egoistisk egenvilja, en envishet
utan grund.  -- Och ni har nämnt för mig era betänkligheter rörande er
fars affärer och hans förmåga att sköta dem -- betänk, att ni möjligen
uppoffrar, icke blott er egen men även era systrars förmögenhet som är
i hans händer...  deras framtid.

<p>Hertha böjde sitt huvud ned i sina händer och satt en stund tyst.
När hon åter höjde sitt ansikte var det översköljt av tårar.

<p>"O!  mina vänner", sade hon, "varen icke hårda emot mig; jag kan
icke annat; mitt samvete förbjuder mig det.  Därför att min far är en
hård far, skall jag vara en onaturlig dotter?  Skall jag uppträda emot
den, som givit mig livet och förbittra hans liv?  Kasta skugga på
honom genom att för hela landet blotta hans svaghet eller orättvisa!
Nej, jag skall ej förtjäna den förebråelse, att ha handlat oädelt som
dotter.  Jag skulle då ej känna mig värd att en gång bliva moder.
Nej, jag skall ej uppträda offentligt som anklagerska emot min far.
Må hellre Yngve och jag försaka, bida, dö, om så måste vara.  Allt
vill jag ännu försöka vad pliktuppfyllelse, övertalande förmå; --
kanske kommer en stund, då min fars hjärta ej är så slutet som nu --
men aldrig, nej aldrig skall jag genom våld och trug förtjäna hans
hat, hans forbannelse.  Och om du därför vill anklaga mig, Yngve, så
är du ej mer den ädla, den rättsinniga Yngve som jag älskat!..."

<p>"Men era systrar?"...  återtog lagman Carlsson.

<p>"Visa mig", sade Hertha, "en utväg att betrygga

<!-- page 322 -->

deras förmögenhet och framtid utan att ge vår fars anseende och hjärta
ett dödshugg, i det jag inför konung och folk offentliggör mina
misstankar om hans förvaltning av vår förmögenhet.  Kan ni visa mig
ett annat medel?  Giva våra lagar ett annat vid hand?"

<p>Lagman Carlsson och Yngve tego.  Hertha steg upp.

<p>"Räck mig era händer", sade hon, "ni kunna ej ogilla mig.  Stödjen
mig snarare i den tunga prövotid som förestår mig.  Yngve!..." Herthas
blick sade vad inga ord förmådde uttrycka, det lidande, som hon kände
för hans skull.

<p>Han förstod den och svarade därpå med att trycka henne till sitt
hjärta.  "Förlåt", viskade han, "aldrig skall du av mig höra ett
förebrående ord mer!..."

<p>Men Yngves beslut var även i denna stund fattat, och det var att
för en tid skiljas vid sitt fädernesland och mottaga ett tillbud av
arbete som utomlands gav honom utsikter till större förtjänst än dem
han för närvarande hade i hemlandet.  Ty att leva nära Hertha under
det tvång, som hans halva förhållande till henne och hennes vilja
pålade honom, var för honom outhärdligt.

<p>Yngve hade rätt: Hertha älskade Yngve icke såsom han henne.  Ingen
flicka förstår fullt den passion, som glöder i en älskande ynglings
hela väsen, och kan ej dela den.  Hon älskar lika mycket, ofta mer
eller bättre än han, men annorlunda.

<p>Lagman Carlsson betraktade de två unga vännerna med djupt
deltagande, och Hertha med verklig vördnad, ty han förstod henne
fullkomligt.  "Kom ihåg ert löfte", sade han vid utgången av detta
samtal, "kalla på mig, när helst ni vill, som ni skulle kalla på en
faderlig vän, en som ville vara er far, och -- Gud give att jag vore
det!..."

<p>Yngve avreste kort därefter med en av sina unga vänner till
Piemont, dit ett förmånligt anbud av arbete kallade dem.  Lagman
Carlsson reste till sin

<!-- page 323 -->

domsaga.  Hertha blev allena i sin faders hem.

<p>Direktörens hälsa förbättrades något följande år, under vilka han
smickrades av åtskilliga offentliga hedersbetygelser, ty han hade
gjort sig känd och aktad som en duglig och driftig ämbetsman.  Han
blev riddare av Nordstjärneorden, fick titel av överdirektör och
adlades under namn av Falkenhjelm, vilket namn bars av en äldre gren,
längesedan adlad, av samma familj.  Han talades i allmänhet om som en
"fast gubbe", en "tät man", en "klok karl", "kraftig gammal man"
o.s.v.  och var ansedd som en man av stort praktiskt förstånd samt
säker förmögenhet.  Under tiden fortgick den hemlighetsfulla
rättegången, över vilken moster Nella fortfor att i stor tysthet giva
betydelsefulla vinkar och göra viktiga miner, men om vilken hon, av
fruktan för sin svågers missnöje ej mer vågade tala högt, och om
vilken han själv aldrig talade med någon, utom med den advokat, som
han kallat till sitt biträde, och med vilken han hade långa och
hemlighetsfulla konferenser.  Denna rättegång och dessa konferenser
hade tydligt ett stort inflytande på direktörens lynne, som därunder
blev allt mera mörkt och retligt, oaktat de ljusningar som
förorsakades av strålarna från nådens sol över hans medborgerliga
verksamhet.  Hertha, som ibland tvivlade på rättvisan av sina
misstankar över faderns förmåga att vårda familjens angelägenheter,
oroades dock åter och åter av nya bevis av slapphet och oredighet i
hans minne och tankegång, men till full visshet kom hon ej.

<p>Det uppstod i hennes liv ett av dessa långa skymningstillstånd, som
äro så vanliga i kvinnornas liv här i norden, i synnerhet i Sverge,
skymningstillstånd, under vilka alla föremål insvepas i skuggor och
man ej är i stånd att arbeta eller verka, så vida man ej kan själv
tända en liten låga för att lysa sig vid -- tillstånd, som märkvärdigt
påminner om våra fäders skildring av det skandinaviska "Hades",

<!-- page 324 -->

denna hemska töckenvärld full av regnfulla skyar, benlösa troll, sega,
giftbärande floder.

<p>Men det finnes aftonskymning och morgonskymning.  Den förra är ett
sjunkande i natt, den andra ett gående mot dagen.  Svaga eller
melankoliska naturer underligga nattens välde; men energiska själar,
eller ock de, i vilka Guds kärlekskraft tänt sin lyftande låga, de äro
-- ja, om än hela deras jordiska liv kvarhölls i skymningen, de äro
dock morgonrodnadens barn, och deras själ och deras verksamhet färgas
av denna.

<p>Vi behöva ej säga vilken av dessa riktningar blev Herthas.  Hennes
energiska själ, det ljus som kommit till henne genom den vän, som
"försonat henne med livet", tron på en faderlig försyn, vilken aldrig
övergav henne, sedan hon så tydligt känt dess ledning i sitt hjärta, i
sitt liv, skärheten och skönheten av hennes forhållande till Yngve;
vissheten att ha handlat efter pliktens och samvetets högsta bud --
det hjälpte henne att bekämpa bitterheten, som hennes bundna tillstånd
ville uppväcka hos henne, det hjälpte henne att även under det
ängslande skymningsförhållandet i hennes liv och hem tända ett ljus,
som icke blott lyste henne själv utan även andra, ja, nästan alla som
kommo inom hennes levnadskrets.

<p>Mot sin far förblev hon en lydig och uppmärksam dotter, även när
hon måste uppgiva allt hopp att i honom finna ett faderligt stöd i
något avseende.  Älska honom kunde hon ej, ej heller bevisa honom den
kärlek, de sköna omhuldande omsorger, som blott kärleken kan ingiva.
Och ehuru han erhöll allt vad han fordrade i punktlighet, lydnad,
ordning i allt, som rörde honom, beklagade han sig mer än en gång för
sin gamla trotjänarinna över sin äldsta dotters styvsinthet, brist på
kärlek och undergivenhet mot honom.  "Hon var en oböjlig natur", sade
han, "som icke vinnlade sig om att behaga sin far

<!-- page 325 -->

eller göra honom lycklig, hon var envis, oförsonlig, långsint,
egoistisk" m.m.

<p>Ack, du dåre!  Du begär kärlek och försonlighet, medan du själv
visar motsatsen; du klagar över köld, stolthet i blick och väsen, då
du själv framkallar dessa genom ditt förhållande, då du själv
ingenting gör för att uppväcka de goda känslorna.  Den du anklagar kan
ha skatter av kärlek och ömhet i sitt hjärta, men du skall ej erfara
dem, och du skall aldrig få se en sann blick av dess öga, ty detta
ögats sol har du tillyckt för dig genom din oädelhet, din hårdhet, du
har upprest en gråstensmur emellan det ögat och ditt öga.  Du dåre,
som ser grandet i din nästas öga och märker icke bjälken i ditt eget,
anklaga dig själv och bliv annorlunda, och den du anklagar skall bli
annorlunda för dig.  Denna själ är "kall", säger du.  Men om hon blott
är sann, är ärlig emot sig och dig?  Bättre, ädlare då, att hon visar
sig sådan hon är, än att hon hycklar en vänlighet, ljuger ett behag
till dig, som hon ej känner, ej kan känna.  Aktning och kärlek låta
sig icke befallas.  De måste vinnas.

<p>Förhållandet till Yngves hulda moder, ävensom det till de unga
systrarna voro ljuspunkter i Herthas liv inom hemmet, och småningom
uppstod en ny genom den verksamhet, som vi redan antytt.

<p>Under de trenne år, som Hertha använde till de förberedande
studier, som hon ansåg sig nödvändigast behöva för att bringa i
verkställighet den läroanstalt, som hon bar i sina tankar, hade hon
den lyckan att bli bekant med ett par män av mer än vanlig
sinneslyftning och kunskaper.  De togo sig broderligt henne an och
meddelade henne det bästa de kunde meddela av insikter och praktiska
kunskaper, under det att de siälva i hög grad livades av den ovanliga,
unga kvinnans anda.  Hertha fick erfara vad den, som här tecknar
hennes levnadshistoria, även erfarit, och bär i ett av tacksamhet
genomträngt

<!-- page 326 -->

hjärta, såsom en av sina dyrbaraste erfarenheter på jorden, att, ehuru
missgynnande ett samhälles lagar och anda må vara för kvinnans fulla
utveckling, så skall det sällan fela, att en kvinna, begåvad med några
ovanliga själsförmögenheter eller anlag, förr eller senare finner
manliga vänner, som trofast giva henne handen för att hjälpa henne att
uppnå det mål, som hennes naturgåvor anvisa henne.

<p>En annan fråga är om denna handräckning även kan bliva henne nog,
om icke den alltid kommer för sent, eller är, nödvändigtvis, för
partiell för att tillåta hennes fulla utveckling.  "Ingen", skrev en
gång Mozart till en dilettant musikkompositör, "ingen blir dock
mästare, som ej redan från barndornen fått vidkännas Maestrons
"donnerwetter" och skolans disciplin." Visst är, att teknisk säkerhet,
klar insikt av medel och mål samt av egen kraft icke vinnes utan
tidig, säker ledning, lång övning och prövning.  Ohjälpliga brister
vidlåda även snillet, som länge lämnas att på egen hand leta sig fram
genom den villande världen.

<p>Hertha insåg snart med smärta allt detta; insåg med vilka
ohjälpliga brister hon skulle få att kämpa inom sig själv under
utförandet av sitt värv.  Men hennes modiga ande manade henne dock
städse framåt mot målet, som hon föresatt sig.  "Något är dock", sade
hon sig "som jag, bättre än de lärdaste, skall kunna bibringa unga,
ljussökande själar."

<p>Emellertid blev det henne även snart tydligt att hon, för att kunna
verkställa sin plan, måste utföra den under en form, som slöt sig nära
ståndpunkten och åsikterna av den krets, i vilken hon levde.  Därtill
kom, att hennes ekonomiska beroende inomhus och faderns lynne tvingade
henne att söka genom eget arbete vinna medel att verka med någon
frihet.

<p>Mången av våra unga läsarinnor har säkert redan undrat på, att icke
Hertha sökte som skriftställarinna medel till något oberoende.  Men
Hertha kände sig

<!-- page 327 -->

icke äga de gåvor, som fordras härtill: hon skrev icke gärna, och hon
talade bättre än hon skrev.  Handling och liv voro de makter, som
inspirerade henne; det var i levande beröring med andra själar som
hennes egen själ kände och utvecklade sina vingar".

<p>Dessutom -- men vi vilja låta henne själv tala i några av sina
dagboksanteckningar.

<h2><i>1:sta maj 18..</i></h2>

<p>Jag har beslutat mig att anlägga en vardagsskola eller
s.k. pension, där man skall lära alla de ting vilka man anser framför
allt nödvändiga för unga kvinnor i denna världen, nämligen språk,
historia, geografi, fruntimmersarbeten, rita, spela m.  m., vilket
allt visserligen är gott; och den skolan skall hjälpa mig att utföra
min plan med den där andra, högre skolan, vars själs- eller
tankeövningar jag tänker kalla "språk- och samtalsövningar" för att
icke väcka någon "oro i lägret" och misstankar om något
befrielseföretag.

<p>Vardagsskolan skall med tillhjälp av en lärare och en lärarinna
hållas alla veckodagar; helgdagsskolan -- (språk- och
samtalsövningarna) -- endast tvenne gånger i veckan, och endast
frivilliga och utvalda elever skola ha tillträde där.  I den förra
inträder man emot betalning, i den senare endast genom kärlek till det
eviga.

<p>Emellertid behöver jag något penningar till förlag för böcker och
materialier till vardagsskolan, och därför måste jag vända mig till
min far.  Jag skall be att få den lilla summan av räntan på mitt
mödernearv.  Jag skall endast bedja om vad som är mitt eget och för
att bereda framtida utkomst, och likväl säger mig en bitter aning, att
det skall nekas mig.  Men jag måste försöka!  Ack, att en billig
begäran till en fader skall kännas som något så förskräckligt att
framföra!...

<!-- page 328 -->

<h2><i>3:dje maj.</i></h2>

<p>Min aning slog in.  Jag fick -- <i>nej</i>.  Det var "onödiga
tillställningar", sade min far, tjänade bara att göra flickor
anspråksfulla, opraktiska, odugliga i hemmet o.s.v.  Det fanns
dessutom redan en flickpension i staden, och det var mer än nog.  En
till skulle icke bära sig.  "En förmyndare var pliktig", sade min far,
"att se till, att myndlingens kapital icke minskades utan ökades genom
räntans läggande till kapitalet, och denna plikt skulle han uppfylla,
så långt som han förmådde".  Jag kunde göra "huru jag ville" med
skolan, men penningar till den kunde han ej försträcka mig.

<p>Jag har nu skrivit till lagman Carlsson och bett honom om ett lån.
Detta är mig mycket emot, men det är min enda utväg.  Få se om han
håller vad han lovat!...

<p>"Kan ni inte mala?!" hörde jag en kvick äldre fru med ett slugt
leende säga till en annan, som klagade att hon ej kunde av sin man
erhålla uppfyllandet av ett givet löfte.  Och det finnes, jag vet det,
ett visst <i>malande</i> inomhus, ett ständigt återkommande
påminnande, käxande, bråkande, som med tillsats av gråhet, tårar eller
ispiggar i ord och blickar förmår övervinna det starkaste motstånd,
och som ger åt dem, som äro skickliga i denna konst, en oberäknelig
kraft att genomdriva vad helst de vilja.  Men ett vet jag även, och
det är, att jag ej kan och ej vill begagna sådana medel och vägar.
Kärlekens och sanningens kungsväg är den enda jag vill gå.  Och det
samhälle eller det hem, där denna förer mindre rätt till målet än
underjordiska kryp- och krokvägar, där är det icke väl beställt.

<h2><i>10:de maj.</i></h2>

<p>Må den ädle lagman Carlsson förlåta, att jag ett ögonblick tvivlade
på hans ridderliga sinne, må han förlåta, att jag ej fullt trodde på
hans vänskap och

<!-- page 329 -->

löften!  Han har nu genom ord och handling visat sig vara min vän.
Fader i himmelen!  Detta är ditt verk och din vink.  Härefter ser jag
till dig allena för hjälp och råd, följer din ledning.  Du skall bistå
mig.  Och nu framåt, framåt i bön och arbete!

<p>Om hösten samma år skriver Hertha:

<h2><i>1:sta nov.</i></h2>

<p>Min vardagsskola är i fullt flor; elever komma flera än jag väntat.
Det ger mig mycket arbete och icke av den art som jag älskar.  Min
helgdagsskola kan jag först på nyåret begynna.

<p>På nyåret står det i Herthas dagbok:

<h2><i>18:de januari.</i></h2>

<p>Jag har begynt mina språk- och samtalsövningsstunder med några av
de äldre flickorna och begynt med dem läsningen av Sophokles'
Antigone.  Denna härliga kvinna, som trogen samvetets och pliktens
lag, i ord och i handling trotsar tyrannens maktbud, samhällets
slaviska varningar, systerns klenmodiga råd och själva den älskades
böner och står fast i det hon åberopar sig på.

<p>De Högstes obeskrivna ofelbara lag,
<br>Som -- ej från i dag ej från i går den lever, nej
<br>från evighet, och ingen vet den stund den gavs --"

<p>hon som med ungdomens och kvinnlighetens djupa känsla av livets
härlighet och naturliga rysning för den förfärliga död, som hon vet
sig gå till mötes, om hon framhärdar i sitt trots mot tyrannens bud,
likväl framhärdar, likväl står fast, och ehuru, i sin sista stund
tvivlande på själva gudarnas rättvisa, likväl icke tvivlar på
sanningens röst i sitt samvetes djup, utan i stort medvetande anklagar
sina

<!-- page 330 -->

fäders stad för det att hon lider och dör

<p align=center>"för det hon
<br>höll heligt vad heligt bör hållas",

<p>denna ädla samvetets hjältinna skall föra mina unga flickor att
bättre fatta idealet av den kristna kvinnan, icke blott -- som nu är
vanligt -- ensidigt i dess ödmjukhet, som då lätt blir slavisk, utan
även i dess heroism.

<p>Jag läser Antigone i Stollbergs tyska översättning för
<i>språkets</i> skull, och vi samtala sedan över vad vi läst.  Jag
låter de unga skriftligen uppsätta sina tankar däröver till nästa
samtalsstund.  Det skall öva dem att tänka i ämnen, som stärka det
moraliska självmedvetandet.

<h2><i>1:sta mars.</i></h2>

<p>Vi ha nu slutat läsningen av Antigone och jag är glad över utgången
av detta experiment.  Bland de tio unga flickor, som bevista mina
samtalsstunder, äro några, som av denna läsning hämtat ett outplånligt
intryck; alla ha i någon mån blivit höjda därav, och deras blick för
det högsta i livet har klarnat.

<p><i>Aurora</i>, vars gåvor och natur driver henne till stark
manifestation, och som säkert framdeles (om hon får utveckla sig) blir
utmärkt som konstnär, har av Antigone lärt sig försmå låga ingivelser
och små segrar.  Hon skall låta sig inspireras allenast av solen.

<p><i>Eva -- Maria</i>, dessa Egeria-naturer, vilka helst vilja leva
dolda i den heliga lund, ur vilken de framviska sina ingivelser i den
lyssnandes öra, ha lärt förtröstan till sig själva eller till rösten i
deras samvetes djup under umgänge med gudomligheten.

<p>På varje plats, i varje kall på jorden kan kvinnan vara en
samvetets hjältinna.  Det kan, det bör var kristen kvinna veta, och i
gladare medvetande än antikens hjältinna.  Men denna kan väcka hennes

<!-- page 331 -->

slumrande tanke på hennes plikt och företrädesrätt.

<p>I maj samma år skriver Hertha:

<p>Vi skola nu företaga språkövningar i franskan och engelskan, vilkas
inre syfte skall bli betraktandet av det kvinnligt kristliga
medvetandet i förhållande till en viss given uppgift inom samhället,
genom egendomlig gåva eller kallelse.  Ädla och utmärkta kvinnors
biografier (dels ur det offentliga dels ur det mer enskilda livet)
skola även här tjäna oss till texter för betraktelsen.  Tankens
medvetande bör bli levande åskådning och vilja.  Den biografiska
teckningen är härför ypperlig.

<p>Härefter skola följa: Samtal i samfundsläran.  <i>Samfundets
idé:</i> dess förhållande till familjen, kommunen, staten, konsten,
vetenskapen, industrien, alla de grenar eller sfärer, i vilka den
verkliggör sitt innehåll, och slutligen till religionen såsom den sol,
i vars ljus och liv alla naturgåvor förhärligas till nådegåvor
(charismer) och samfundet i Guds rike.

<p>En blick på det mänskliga arbetet i stort och i smått.  Var
människa en arbetare.  Arbetarens ställning i förhållande till sitt
arbete och till samfundets idé i dennas högsta betydelse.

<p>Kvinnans del i det mänskliga arbetet, i varje sfär av livet, på
grund av hennes kvinnliga natur.  Hennes särskilda kallelse som moder,
uppfostrarinna, läkarinna (hygæa).  Hennes allmänliga makt som
inflytande.  Utan Egeria ingen Numa.

<p>Den svenska kvinnan förr och nu.  Svenska kvinnor i fäderneslandets
historia.  Den svenska kvinnans framtid: inflytande på Sverges
framtid.

<p>Fosterlandet: fosterlandskärleken: äkta; oäkta.  Samtalen över
samfundet skola leda oss till betraktelsen av dettas innersta liv och
ledande makt -- religionen.  Allmän religionshistoria.  Den
s.k. naturliga religionens och de förkristliga (förberedande)
religionernas förhållande till människohjärtat och förnuftet: till den
uppenbarade religionen.  Kristlig

<!-- page 332 -->

religionslära.  Förkristliga religionsstiftares biografier.
J. K. historia.  Gud i Kristo.

<p>Kristendomens befrielsearbete i själen och världen.  Naturläran i
dess väsentliga delar och djupare förhållande till människans liv
skall särskilt behandlas och bli ämne för helgdagsskolans samtal när
-- Yngve kommer hem och kan hjälpa mig som lärare i den vetenskapliga
delen.  Jag vill tala om kvinnans del som naturens prästinna, som
hemmets Iduna.

<p>Kan icke hela huslighetens värld förskönas, förädlas genom själens
förmälning med idén, även det ringaste ädlas?  Kan icke t.ex. även
barnkammaren bliva ett tempel för den barnsliga själen, i stället som
nu -- ett sov- och skräprum?...

<p><i>Allting måste betraktas i förhållande till dess högsta mål.</i>
Först då får det sin rätta betydelse.

<h2><i>2:dra juli.</i></h2>

<p>Umgänget med dessa unga själar är en uppfriskande vårvind för min
själ.  Det är skönt att se dem dagas, och att vara ljusbärerska för
dem!  Kunde jag även omgiva dem i helgdagsskolan med ädla och sköna
föremål, så skulle deras högre utveckling mäktigt befordras.  Jag
skulle vilja inreda orangerisalen * till ett slags tempel, ett rum
sådant jag sett det i mina vakna drömmar.  En skön staty av den
nordiska ungdomsgudinnan ser jag då i dess mitt, omgiven av blommande
rosenlager och andra levande växter; omkring henne byster av
mänsklighetens ädlaste heroer, och i övrigt böcker, goda tavlor,
vackra konstsaker, tjänande att utveckla tanken på det höga, sinnet
för det sköna!  Huru skulle ej här de unga människosjälarna öppna sig
och slå ut såsom i ett vänligt solsken och lära att bättre fatta och
älska

<!-- page 333 -->

alla goda gåvors givare och gärna inviga hela deras liv, alla deras
gåvor i hans tjänst...

<p>Även det kristna templet har en port, som heter "den sköna".

<blockquote>* Ett stort rum eller galleri inom huset med flera höga
fönster åt ena sidan.</blockquote>

<h2><i>Juli.</i></h2>

<p>Sommaren är härlig i år.  Jag förer mina unga flickor ut i skogen
och på fältet; det förfriskar kropp och själ.  Vi botanisera
tillsammans, och jag talar med dem om deras förhållande till naturen,
om naturens liv, "kreaturens suckan" och dess förklaring i "en ny
himmel och en ny jord".  Läser med dem under den stora asken våra
djupsinniga nordiska legender om necken, högfolket m.fl. i "Svenska
Sagohävder".

<p>Våra samtalstimmar ha under dessa sköna aftnar hållits i fria
luften.  Där ha vi läst nordens mytologi och betraktat sanningen i
dess åskådningar och symboler.  -- I afton dansade flickorna i det
gröna, och det var en glädje att se den friska levnadsglada ungdomen
så njuta och försköna naturen.  Alla uppfostringsanstalter för flickor
borde vara på landet.

<p>Jag skriver till Yngve om mina skolor och framtidsplaner för dem.
Hans brev stärka och uppmuntra mig alltid men göra mig även ont, ty
han är tydligen icke lycklig, fastän han aldrig klagar.  O Yngve, ej
heller jag vilar endast på rosor!

<p>Vid slutet av året står det i dagboken:

<p>Jag är djupt trött efter flera nätters vakor med arbete för
elevernas examen i vardagsskolan, avslutande av årets räkenskaper m.
m.  Och frukten: medvetandet att föga eller intet grundligt blivit
bibringat, och att jag efter utbetalning av löner m.m. har -- intet
över!  Min helgdagsskola får länge vänta på den sköna salen!

<p>Förhållandet till mina elever binder mig allt starkare vid livet,
men en hemlig oro sitter vid mitt

<!-- page 334 -->

hjärta.  Yngve, Yngve!  Min själ ropar efter dig.  Giftermål kan jag
undvara, men icke din närvaro, ditt deltagande, icke att se dig, sörja
för din sällhet, min vän, broder, make inför Gud.  Något säger mig att
du nu behövde mig, min vård, min kärlek.  Det är midnatt; alla sova
omkring mig, men mitt hjärta vakar och tänker, Yngve, på dig.

<h2><i>Nyårsdagen.</i></h2>

<p>Brev från Yngve!  Och i brevet en växel.  Yngve säger, att han vill
betala för sin mors vistande i min fars hus.  Men, så mycket, Yngve!
så mycket mera än ...  men jag förstår dig, och mot dig har jag ingen
stolthet mera.  Jag skall göra såsom du vill, Yngve, och Orangerisalen
skall förvandlas till Idunasalen.  I dess samtalsstunder skola
härefter, enligt din önskan, några ynglingar taga del.

<p>Även från Rudolf har jag fått brev i dag samt en liten summa
penningar "för brandskadade" skriver han.  Stackars Rudolf!...

<h2><i>Om hösten 18...</i></h2>

<p>Min helgdagsskola börjar bli ryktbar, Yngve; och besökes nu även av
några utmärkta fruntimmer och tänkande män, som följa den med
intresse.  Det gläder mig för mina unga flickors skull, som det gör
gott att lyssna till de äldres tankar och ord.  Dock binder de äldres
närvaro för mycket deras frimodighet, varför jag blott en gång i
veckan har dessa större samkväm.  Dessutom lockar nyfikenheten många
till Idunasalen, som icke ha några friska, livgivande frukter att
meddela.  Och hur det är, de unga och jag är lyckligare, när vi äro
allena tillsammans på samtalstimmarna.  Den blyga Eva, min tänkande
stilla Maria och den av liv översvallande Aurora äro aldrig fullt sig
själva såsom då.  Aurora behöver vinna reda och takt, men hennes
hjärta och huvud

<!-- page 335 -->

ha ovanliga förmågor; hon är den enda av mina unga flickor, som röjer
snille.  Ynglingarna voro ovissa och blyga i förstone, men begynna nu
komma fram i ett vackert ljus och synas lyckliga här.  För dem, liksom
för flickorna, känner jag moderlig ömhet, och det är mig kärt att se
deras förtroende till mig.

<p>För några dagar sedan kom till mig den unge man som en gång var min
beskyddare i en stund, då -- jag behövde en vän.  Nu önskade han en
lärareplats i min vardagsskola, och jag var lycklig nog att just nu
kunna lämna honom den.  Ty även denna skola måste utvidgas för att
emottaga allt flera lärjungar.  Olof E.  ar en ädel ung man och skall
bli ett stöd för vardagsskolan, en välkommen deltagare i
aftonsamtalen.  Blir du svartsjuk, Yngve?...

<p>I går afton var samtalet i Idunasalen ovanligt livligt, jag kunde
säga lysande.  Det var min större mottagningsafton, och jag utkastade
frågan om rätta begreppet av <i>frihet</i> som axel för samtalet.  Den
lilla själfulla fru R.  kom fram på ett riktigt präktigt sätt -- hon
överraskade mig och livade alla genom sin friska uppriktighet.  Aven
Ingeborg Hederman yttrade frisinnade och kloka ord.  De unga talade
ej, men hos några av dem såg jag strålande blickar.  Lagman Carlsson
var med och talade klokt och ädelt i frågan om religiös frihet.  Med
flit höll jag samtalet blott inom det allmänliga och undvek all
tillämpning på förhållanden i vårt land.  Tillämpningen skall komma av
sig själv."

<p>Herthas dagboksanteckningar under trenne följande år vittna om
stigande utveckling i hennes tankar och planer.

<p>Om våren 18... skriver hon:

<p>"Yngve!  kunde jag nu införa dig i Idunasalen -- ty nu är den
färdig -- låta dig se den ädla, allvarliga och dock så hulda bilden av
vår Nordiska

<!-- page 336 -->

ungdomsgudinna, omgiven av blommande rosenlager, och den ändå mer
upphöjda av honom, som står med uträckta armar, inbjudande hela
människosläktet i sin frälsande famn, däromkring huvuden av ädla och
visa män, som från fotställningar blicka fram mellan evigt gröna träd;
du skulle glädja dig Yngve, ty detta är ditt och mitt samfällda verk.
En vacker boksamling -- dina böcker däribland -- några goda tavlor
fullända salens prydnad; den är vacker och glad och lärorik, ett
passande hem för unga rena, uppåtsträvande själar.  Kunde jag framför
allt se dig, Yngve, ibland den flock ungdom, som samlas här, höra dig
tala till dessa unga, lära dem såsom du förr lärde mig!  När skall den
stunden komma?

<p>Skall du då känna igen mig, Yngve?  Jag har mycket åldrats och
åldras hastigt för var dag som jag lever i vardagsskolan, och var natt
jag vakar för dess arbete.  Likväl vårdar jag mitt yttre nu mera än
jag någonsin gjorde det i min ungdom.  Då var jag för stolt att vilja
behaga genom mitt utseende och för olycklig till min själ att bry mig
om min kropp.  Nu vårdar jag den och pryder den för att behaga -- mina
lärjungar, för att på dem göra ett intryck, som ej strider mot
föremålen i helgdagsskolan i Idunasalen, jag vill även jag göra på dem
ett skönt eller åtminstone ett förädlande intryck, och jag rådfrågar
härför min smak och min spegel samt (i tysthet) en -- frånvarande vän;
modet däremot föga och blott för att icke rent av stöta däremot.  Var
människa, som har en bestämd individualitet och karaktär i sitt
utseende, borde kläda sig i enlighet därmed så mycket som möjligt.

<p>Mina unga vänner smickra mig, kalla mig skön, men om jag stundom
synes så, så är det emedan glansen i deras blickar, av deras unga
själar, i det de utveckla sitt solljus, kastar ett återsken på mig."

<p>Det kunde ej fela att icke Herthas samtalsstunder och övriga
"upptåg och tillställningar", såsom fru

<!-- page 337 -->

Uggla kallade dem, framkallade mångahanda ofta föga gynnsamma omdömen
i Kungsköping och dess grannskap.  Mången såg med misstänksamma
blickar på Idunasalens församlingar, fann dem "onödiga", fruktade "nya
och förvillande läror och fruktade ungdomens förledande till för stora
tankar om sig, anspråk o.s.v."  Men ungdomens entusiastiska
tillgivenhet för sin moderliga lärarinna och vän förde henne
triumferande genom alla försök att nedsätta hennes inflytande, alla
tvivel om hennes hälsogivande lära.  Och då fäder och mödrar sågo sina
unga döttrar utveckla sig ej blott i håg och förmåga att vinna
kunskaper, utan även i ädelhet och behag under Herthas ledning, så
läto de dem "tills vidare" följa den.  Många föräldrar erkände även
uppriktigt hennes ovanliga förtjänst med avseende på ungdomen.  Vad de
unga själva vidkommo, så sågo de upp till Hertha som till ett väsen av
högre natur.  Hon stod ibland dem som det fruktrika Bananas,
moderträdet, över flocken av unga telningar, som växa upp vid dess
fötter.  Var och en av sina lärjungar kallade hon vid namn och du;
hennes förhållande till var och en av dem var av djup personlig art,
hennes starka men kärleksvarma blick vilade på var och en av dem med
fostrande makt.  Likväl var hon aldrig vek eller smeksam, hennes
moderliga ömhet var av en högre natur.  En ung man skrev om henne:

<p>"Nu har jag sett 'Sibyllan' och även bevistat några av hennes
'samtal'.  Hon är en kristen Wala och i hennes ingivelse rör sig ett
kärleksfullt, för allt gott och stort klappande hjärta.  Jag bekänner,
att jag icke kom till henne utan fördomar och med ett mera kritiskt än
just välvilligt sinne.  Men hon har besegrat mig genom intrycket av
sin själs ställning (attityd) till den högsta sanningen.  Den strålar
ur hennes öga, hennes enkla men imponerande hållning, hennes röst,
hennes åtbörd, hennes tystnad, hennes ord.  Denna hennes själs
riktning har gjort på mig ett

<!-- page 338 -->

outplånligt intryck och har väckt hos mig en kärlek till det sanna,
det ädla, som skall leda mig härefter genom världens skymning eller
villoljus.  Hon måste göra ett upphöjande intryck på en var, som ej är
till själen en dvärg eller mullvad.  Hon är icke vacker men ändå
pittoreskt skön i sin ädla hållning, sin enkla men värdiga dräkt, och
jag -- skulle bli kär i henne, om -- jag vågade det."

<p align=center>*

<p>"Du vill veta något om hennes utseende, klädsel, väsen m.m.", skrev
en av Herthas äldre elever (Eva Duva) till en sin väninna; -- "hon bär
vanligen en snövit klänning, alldeles ostärkt men som faller i rika
veck kring hennes vackra gestalt; över axlarna bär hon en svart
mantilj av sammet om vintern, av tyll om sommaren.  En liten vit
spetskrage viker sig däröver kring halsen.  Hennes rika, guldfärgade
hår, som av naturen går i mjuka vågor, är tillbakastruket från
tinningarna, så att man där ser det vackra hårfästet samt ådrornas
eteriska grenar och det härliga ansiktet med de underliga, strålande
ögonen framstår fritt och klart, håret faller enkelt flätat nedåt
nacken, såsom vi se det på antika byster.  Hon bar inga ringar eller
armband -- hennes händer och armar behöva ej någon prydnad -- ej
heller något annat smycke, icke ens en blomma.  Men ofta bryter hon av
blommorna i salen och pryder därmed våra huvuden, ty hon älskar att se
oss väl och smakfullt klädda efter vår ålder; men tycker ej om att se
på oss glittrande grannlåter eller färger, som ej passa ihop, och fel
emot ordning och smak anmärker hon alltid.  Hon vill att den yttre
människan skall uttala själens harmoni, men icke som gamla "ma bonne",
att vi skola vara "som alla andra", utan att var och en skall söka att
vara fullt sig själv men på ett ädelt sätt -- "såsom Gud velat det".
Och jag bekänner,

<!-- page 339 -->

att jag gör mig mera besvär att även till mitt yttre behaga henne, än
jag någonsin givit mig att behaga en man.  Själv drager hon oss genom
sitt väsen till det ädla och vackra, så att hon ej behöver många ord
för att hos oss väcka längtan därtill.  Den kommer till oss såsom av
sig själv med henne i Idunasalen.  Hon ser så ståtlig och -- om jag så
får säga -- högboren ut, att man i begynnelsen känner sig bli helt
liten inför henne, man liksom krymper; men när hon begynner tala, se
på oss, då är det hos henne något så hult och moderligt, att man lever
upp därav, och rätt som det är tycker man att man begynner växa, och
det gör man verkligen, åtminstone i längtan till det goda och sanna, i
vilja att hinna det.  Det är stunder, då det kommer åt mig en längtan
att ligga vid hennes knän och lägga mitt huvud ned i hennes sköte och
låta henne se hela min själ, på det hon må lysa över den, upplyfta
den!...

<p>Livet och dess mål synes så stora i det ljus, varmed hon belyser
dem, och ändå får även det minsta i gåva, i anlag och handling
betydelse och värde i detta ljus.  Hela livet klarnar för oss i hennes
blick.  Många anse henne vara sträng.  Men jag och alla mina unga
vänner känna djupt hennes godhet.  För många av oss är hon mer än en
moder, vårdande sig om vår kropp liksom om vår själ, vår hälsa, vår
framtid, vår sällhet.  Hennes systrar nästan dyrka henne!"

<p>Så de unga.  Vi ha redan till någon del sett huru det såg ut inom
Herthas egen själ, under det att hon så skönt utvecklande verkade för
andra.  Olycklig var hon ej, men lycklig -- nej.

<p>Hon hade ett högst ansträngande och för henne icke
tillfredsställande arbete i vardagsskolan och därunder en ständig kamp
med vardagslivets små bekymmer; ofta även med föräldrars oförstånd
eller missförstånd vid deras barns uppfostran.  Inom sig kämpade hon
och ej alltid segerrikt med den bitterhet,

<!-- page 340 -->

som faderns brist av rättsinne mot henne samt stigande njugghet inom
hemmet väckte i hennes själ; mest led hon dock av den outsägliga ömhet
och oro, som hon kände för Yngve, då hans brev allt mera röjde hans
bittra saknad av henne och hemmet, och då hon allt tydligare tyckte
sig läsa mellan raderna, att han icke var frisk.  Han skrev mera
sällan, och en viss smärtfull nedslagenhet röjde sig ofta i hans brev,
ehuru rika de i övrigt voro på kärlekens och tankens liv.

<p>Det hade blivit överenskommet emellan de båda vännerna vid deras
skilsmässa, att om något skulle inträffa inom Herthas hem, som öppnade
en ljusare utsikt för deras framtid, så skulle Hertha därom genast
underrätta Yngve, och han då genast återvända hem.  Men år efter år
hade gått, och ingen förändring hade inträffat, som tillät Hertha att
kalla hem Yngve.

<p>Sju år voro gångna sedan dagen, då de lovade varandra trohet i
döden och sedan måste skiljas.  Och Hertha var nu icke ung mer.  Då
kom åter ett av dessa brev från Yngve, som, utan att det yttrade en
klagan, likväl lät Hertha föra handen till sitt bröst, såsom kände hon
där ett kvävande ont och tårar långsamt fylla de i fjärran skådande,
sorgfulla ögonen.  Efter detta brev satte hon sig ned och skrev:

<p>"Yngve kom hem!  Kom hem, älskade vän.  Jag uthärdar icke längre
att vara skild från dig, att se dig lida, att själv erfara däröver
känslor, som likna samvetskval.  Ty jag ser det, Yngve, fast du ej
säger det, du är sjuk till själ och kropp.  Ack, kom igen och låt mig
än en gång bli din läkarinna, jag skall bli ung på nytt därför, och
Gud skall än en gång välsigna vad du kallade min "läkedomskraft".  Jag
har ingenting nytt ur mitt hem att säga dig; allt är där oförändrat,
som rörer min far, kanske syns framtiden mera mörk, mera hopplös, ty
hans lynne är betydligt strävare och dystrare sedan en tid, men ändå,
säger jag: Yngve, kom hem!  En aning, en mig

<!-- page 341 -->

oförklarlig, darrande men ljuvlig aning säger mig, att vi snart, snart
skola förenas för att ej skiljas mer.  Detta livet är kort, och -- kom
igen, älskade Yngve!  Din moder ber därom med din Herthal"

<p>På denna kallelse svarade Yngve med att utsätta tiden för sin
återkomst, dagen kunde han utsätta först då han kom till Sverige.  Om
en månad kunde han vara där.

<p>Ifrån den stund, som Hertha med visshet motsåg Yngves nära
återkomst, kom en stilla frid och fröjd över hennes själ.  Under det
vårliv, som tanken därpå födde hos henne, uppblommade hon liksom till
ny ungdom, den sköna gestalten, som begynt luta och avfalla, tycktes
återtaga sin spänstighet, allt omkring henne tycktes ljusna, även
faderns lynne, som då hans dotter ej mer begärde penningar av honom,
utan nu mera bestred hushållet nästan helt och hållet med egna medel,
icke mer blandade sig i hennes enskilda verksamhet.

<p>Yngves hulda moder, vars tilltagande svaghet tydligt visade, att
hon icke hade länge att dröja på jorden, levde upp på nytt i tanken på
den älskade sonens återkomst och önskade blott att få leva för att se
honom förenad med hennes hjärtas dotter, Hertha.

<p>Medan Herthas hem visar denna glada anblick och hon själv med
klappande hjärta väntar Yngve hem och biträdd av sina unga systrar
ordnar sitt hem skönt och behagligt för honom, vilja vi ge oss en
stunds ro för att hälsa på gamla bekanta och vänner i Kungsköping och
se vilka förändringar de sju åren torde ha medfört för dem.  Vi taga
således med läsarnas tillåtelse ett lunkentussteg tillbaka i tiden,
till den tid, då vi sist i Kungsköping avlade våra "korta besök".
Läsaren torde påminna sig, att vi då träffade Ingeborg Uggla och
doktor Hederman tillsammans, samt att han lät henne (den stygga
doktorn) tillbringa en sömnlös natt, funderande på den "fråga", som
doktorn sagt sig vilja göra henne.  Som vi ha en särskild liten
vänskap för Ingeborg Uggla så begiva vi oss först till henne, då vi nu
gå att omtala frågor och förhållanden i Kungsköping.

