<!-- page 227 -->

<h1>SENARE DELEN</h1><!-- all caps -->

<!-- page 228 --><!-- blank page -->

<!-- page 229 -->

<h1>Kärlek</h1>

<p align=center>"... jords och himmels under,
<br>du salighetens andedräkt,
<br>gudomlighetens friska fläkt
<br>i livets kvalmuppfyllda lunder;
<br>du hjärta i naturens bröst,
<br>du människors och gudars tröst!"

<p>Men vi mena här den höga och härliga, som verkligen förtjänar att
kallas

<p align=center>"Gudomlighetens friska fläkt
<br>i livets kvalmuppfyllda lunder;"

<p>icke någon av dess många avarter eller dvärgsläktingar, åt vilka
man i missbruk giver dess namn.

<p>Cupidonerna, som flyga omkring, avskjutande sina pilar på måfå,
fjäriln som fladdrar från blomma till blomma; "Lokes eld", som tänd i
spånor, brinner häftigt och slocknar snart, "husvärmen", som man talar
om i Norge, barn av vanan och sömnaktigheten, tjärblomman som klibbar
vid om våren, men förtorkas under sommarens hetta, lyktgubbarne
irrblossen, som dansa över livets sumpiga marker,

<!-- page 230 -->

glimma i mörkret, men försvinna som dunster vid ljusets uppgång; alla
dessa och flera symboler för kärlek ha sina motbilder i det verkliga
livet i går som i dag; och vi vilja låta dem leva deras lilla liv,
blott de hålla sig på mattan dit de höra och icke giva sig ut för mer
än de äro, icke göra anspråk på namnet av <i>sann kärlek</i>.  Ty

<blockquote>"Den sanna kärleken förändras icke,
<br>när den förändring eller brister finner,
<br>den vänder sig ej bort när lyckan vändes.
<br>O nej, den är ett stadigt fästat märke,
<br>som ser på stormarna men skakas icke,
<br>en stjärna klar för seglarns färd i natten.
<br>Sann kärlek är ej tidens narr; ovansklig,
<br>fast röda läppar eller kinder blekna
<br>för härjarns andedräkt han bleknar ej;
<br>han växlar ej med tidens korta dagar,
<br>men håller ut utöver domedag,
<br>och bär sin himmel uti himlens sköte." *

<p>* Fritt efter Shakespeare.</blockquote>

<p>Den sanna kärleken älskar det eviga uti sitt föremål, och ju ädlare
föremålet är, dess mer växer den heliga lågan, närande sig av aktning,
gillande, beundran, en gudomlig och mänsklig fröjd över det goda, det
älskvärda hos den älskade, stundom även av ett gudomligt förbarmande
över dess brister, då likväl dess själ är ädel, dess vilja god.
Lycklig du som älskar ett ädelt föremål, ja, även om du ej är älskad
åter; hela livet skall förädlas och förstoras för dig; du själv skall
växa av din kärlek, växa upp i himmelen och där förenas med den
älskade i den eviga kärlekens sköte.  Men om du älskar så, och är så
älskad av den som du älskar...

<p>Så älskade Yngve och Hertha varandra av alla själens bästa krafter.
Ju mer de lärde att känna varandra,

<!-- page 231 -->

dess mer kände de en ren och innerlig fröjd över varandra, dess mer
kände de sig djupt förbundna.  Men det allvarliga i deras samliv, de
ämnen som upptogo deras samtal och tankar, höll länge tillbaka den
magiska och tjusande känsla som skalden kallar:

<p>"hjärta i naturens bröst",

som i hela naturen kläder i underbar skönhet föremål för föremål, som
gör att havet lyser, att blommorna dofta, fåglarna sjunga och pryda
sig med de grannaste fjädrar, och som gör att människan ser i sin
medmänniska icke en like utan ett väsen av övermänskligt behag och
övermänsklig makt, vars blotta steg och röst låta pulsarna slå av
underlig fröjd, och vars även tysta närvaro förvandlar hela
tillvarelsen till en högtid.

<p>Yngve och Hertha hade begynt med ett vänskapsförbund av nästan
spartansk stränghet, som skulle utesluta alla vekare och vanligare
känslor.  Det onämnbara behaget vid varandras väsen, tycket,
tjusningen, kärlekens pil smög sig på dem liksom sommaren in i vårens
sköte, liksom solstrålen smyger in i den slutna knoppen och öppnar den
för ett nytt liv.  Om Hertha i förhållande till Yngve alltid hade
förblivit den stolta kvinnan med de hårda, avskärande orden, sådan hon
visade sig i begynnelsen, så hade hon väl för honom förblivit ett
föremål för högaktning och även beundran, men hon hade icke blivit
honom innerligen kär.  Men det älskande sant kvinnliga hjärta, som
utgjorde djupet av hennes väsen, hade under hennes samliv med honom
allt mera framträtt i dagen.  Det rättrådiga och ädla sinne, den ljusa
blick för det sanna, som hon städse fann hos Yngve, den manliga
mildhet som var huvuddraget i hans lynne, hade verkat på henne som en
klar, lugn dag på havets vreda vågor,

<!-- page 232 -->

upprörda av nattens storm.  Ovillkorligen blevo hennes sinne och
hennes ord allt mildare, hela hennes väsen skönare och ljuvare; den
klara, blixtrande blicken uttryckte ej sällan en djup fast bunden
värme.

<p>Yngve överlät sig med fröjd och av hela hjärtats fullhet till den
känsla, som så mäktigt och lycksaligt började intaga hans själ.  Icke
så Hertha till den känsla som gjorde henne vek för Yngve.  Hennes
åsikt om kvinnans ställning och liv, i synnerhet i norden, och
intrycket av hennes särskilda förhållanden hade gjort henne misstrogen
och stolt i sitt sinne mot män i allmänhet; och lät henne liksom
motsätta sig det intryck som hon emottog av Yngve.  Han var ju en man
och hon hade sagt i sitt hjärta: "Jag vill icke älska; jag vill icke
giva min själ och min sällhet i en mans våId."  Och denna vilja,
tillika med den dystra bakgrunden av hennes liv, som lät henne anse
kärleken och dess fröjder för en lek för svaga själar, en lek för
ringa för jordlivets allvar, gåvo henne förmågan av ett lugn och en
självbehärskning mycket över dem, som voro i Yngves makt.  Hon sade
sig: "Jag skall vara Yngves vän, jag skall vara honom såsom en äldre
syster och älska honom som min broder!"  Men allt mer och mer blev
Yngves älskvärda bild till ett stadigt ljus i hennes själ och följde
henne även i hennes drömmar.

<p>En gång syntes det henne, att hon svävade genom rymden strävande
uppåt mot solens hem, men en blytyngd lade sig på hennes bröst, hon
kunde icke andas och kände sig därunder sjunka nedåt mot ett svart,
bottenlöst svalg, som gapade under henne.  Men på en gång avlyftes
tyngden, hon andades friare och kände sig buren av en ny kraft,
lättare och säkrare än förr sväva uppåt mot ljusvärlden, "Gimle det
höga" borgen "fagrare än solen".  Då märkte hon att hon icke var
ensam.  En strålande genius med morgonrodnadens glans på sitt sköna
anlete svävade

<!-- page 233 -->

fram jämte henne, höll hennes hand och fäste på henne sin strålande
blick, och den blicken var -- Yngves.

<p>En annan gång såg hon åter, under det grönskande världsträdet, de
höga nornorna sitta vid Urdabrunnen.  Men strängheten, som hon förr
sett i deras anleten, var mildrad till moderligt allvar, och hon hörde
dem säga:

<p>"Hell de hjältemodiga,
<br>de som ha <i>syn</i>
<br>och som redligt kämpa för denna.
<br>De skola segra,
<br>de bli välkomna;
<br>de skola dricka av Urda-brunnen."

<p>Hon såg den livsförnyande källan springa, o, så klar, så underbart
klar och härlig, medan lysande regnbågar kretsade i dess silvervita
vattenstoft.  Hertha nalkades den och nornorna togo med en gyllene
bägare vatten ur källan och räckte henne den.  Men när hon med högt
klappande hjärta närmade den till sina läppar, se, då var den i en
ynglings hand, och ynglingen syntes skön och god som Eddasången
beskriver Baldur; han log mot henne, i det han räckte henne bägaren,
och hon kände i honom igen -- Yngve.

<p>Hertha antecknade dessa drömmar i sin dagbok och skrev därjämte:

<p>"O Yngve!  Mycket kunde jag härefter förlora mycket umbära, endast
icke hoppet om befrielsen och tron på dig!"

<p>Under inflytandet av dessa känslor sökte Yngve och Hertha, nästan
ofrivilligt, att behaga varandra på ädelt vis även i yttre mån.  Yngve
antog allt mer i sätt och seder den renhet och finhet som utmärker den
sanna "gentlemannen".  Detta behagade Hertha och det behagade i
grunden honom själv.  Hertha

<!-- page 234 -->

åter, ehuru alltid allvarlig och även sträng i sin klädsel, bar dock
gärna de färger, den dräkt som Yngve sagt klädde henne.  Dag för dag
blevo de skönare för varandra, lyckligare, men också oumbärligare för
varandra.

<p>När högsommaren var inne och apollofjärilen med sina stora vita
vingar och purpurröda ringar svingade över de vilda rosorna, som i så
stor rikedom smycka våra hagar och lunder, när skördarna blommade och
rökte vågande i vinden, då gingo Yngve och Hertha nästan var dag ut
tillsammans (han stödd på hennes arm) än längs med åkerfälten, där
säden sakta susade i vinden, eller genom furuskogens hundrade kamrar,
där solens strålar liksom skygga smögo sig emellan de pelarraka, höga
stammarna, och där linnean doftade i mossan, som bredde gröna,
sammetsmjuka mattor för de vandrandes fötter, eller längs med älven
som flöt klar fram mellan de blomrika stränderna; och de talade om
ämnen, som låta själen växa, eller ock gingo de tigande i djup och
ljuv känsla av deras själars inre samliv, under det de lyssnade till
skogens sus och trastens själfulla toner, och allt var på en gång liv
och frid.

<p>Blott då Hertha förblev någon dag borta, så fann hon nästa dag sin
vän vid ett upprört lynne, ond, öm, retlig men likväl älskvärd; och
Hertha skyndade då att med något samtal av allmänt intresse avleda
åskmolnet, som hon kallade "en liten själviskhet", och Yngve glömde
snart sin förstämning.

<p>Stundom, under deras vandringar, vände Hertha Yngves uppmärksamhet
på naturen och dess föremål för vilka hon, såsom de flesta kvinnor,
ägde ett djupt sinne, men om vilka hon, även som flertalet, saknade
all kunskap.  Hon frågade Yngve om träden och blommorna, om stenarna
och om insekterna.  Yngve nämnde deras namn och egenskaper.  Han tog i
sin hand de vackra mossarna och lavarna, som

<!-- page 235 -->

växte kring dem på granithällen, och visade henne deras underbara
byggnad, och talade om de sköna färger och välgörande krafter, som
Skaparen nedlagt hos dessa naturens mest ödmjuka barn.  Han talade med
henne om gnistan i stenen och om livet hos insekterna.

<p>"Vad du ändå är lycklig, vad ni män äro lyckliga", suckade Hertha,
"som få lära så mycket.  Hur fruktansvärt okunniga äro icke i
allmänhet fruntimmerna om en mängd ämnen, som likväl ligga dem så nära
och kunde giva rik näring åt deras själar och hela deras liv.  Så
framför allt naturen.  Vi älska den, vi leva i den, den har väsentliga
likheter med oss, och likväl är den oss främmande och vi leva i den
likt främlingar.  Vad veta vi, vad känna vi om dess underbara rikedom,
ordning och liv?"

<p>"Ack!" svarade Yngve, "säg icke så.  Ni känna, ni förstå mycket
mera än i allmänhet vi.  Vi veta något om yttre kännemärken, klasser,
ordningar, delar, men ni uppfatta naturen i dess helhet, i dess
innersta, dess gudomliga liv!..."

<p>Hertha skakade huvudet och sade leende: " Jag skulle tacka dig för
komplimangen, om den ej liknade en mängd andra komplimanger, varmed
man söker komplimentera oss ut ur de livets kretsar, där man dock är
lycklig att själv få leva.  Jag vet, Yngve, att du tror och menar vad
du säger.  Men om det är sant, att Gud givit kvinnorna förmågan att
företrädesvis uppfatta livet, det gudomliga i naturen, skulle väl
denna förmåga förminskas därav att vi även visste något mer om detta
liv, dess ordning, karaktär dess tankar om jag så får säga?  Skulle
det bliva oss mindre rikt, mindre gudomligt om vi finge studera det,
lära oss att tänka däröver, lära uppfatta det med vaket sinne i
stället för att drömmande förlora oss däri?  Skulle naturen icke då
först verkligen föda vara själar, och vi, kanske just genom denna vår
djupare känsla, och med blicken stärkt av vetenskapens

<!-- page 236 -->

synglas, kunna göra iakttagelser, upptäckter, som -- nu icke göras,
och som därför icke komma naturkunskapen eller människolivet till
godo.  Skulle vi icke därigenom lära känna naturens verkliga,
gudomliga mening i stället för att, som vanligen nu sker, inlägga däri
våra egna oklara fantasier.  Redan i min barndom såg jag med outsäglig
längtan på klipporna, träden, gräsen, alla föremål uti naturen,
önskande att veta något om deras art, deras liv och mening.  Men brist
på kunskap, brist på tillfälle att vinna den har gjort naturen för mig
till en sluten bok, och ännu i denna stund är den mig snarare en
tantaliskt lockande och mig flyende våg än en livgivande källa, som
jag kan njuta, och njutande tacka Skaparen."

<p>"Är det så", sade Yngve, "o, då bör det bliva annorlunda för dig.
och du har rätt, du har fullkomligt rätt!  ...  Jag hade icke tänkt
rätt på saken.  Vilka egoister vi män dock äro!  -- Vill du begynna i
morgon en liten förberedande kurs i naturvetenskap?  Allt vad jag vet
vill jag lära dig.  Det är icke stort, men det kan tjäna dig som
inträdeskort, och med goda böckers tillhjälp skall du sedan kunna
orientera dig på egen hand.  Till börja med skola vi studera
tillsammans."

<p>"Tack, Yngve, du är god!" sade Hertha och såg på honom med en blick
som lyste genom tårar, och saktare tillade hon liksom för sig, i det
hon såg på naturen omkring dem, som stod liksom brudklädd i nordisk
högsommarfägring: "Jag skall då lära känna dig bättre!  ...  Livet är
ändå skönt!"

<p>Dessa ord av Herthas läppar skänkte Yngve en känsla av himmelsk
fröid, han hörde i dem uppfyllelsen av sitt hjärtas önskan, den att
försona henne med livet.  Och skönare och skönare blev för dem livet
under det de så tillsammans levde och lärde betraktande Guds verk och
vishet i naturen, i historien, och framför allt i den historia, som
allena

<!-- page 237 -->

förmår fullt förklara de förras både oordning och ordning.  Ty Hertha
hade förstått djupare än Yngve, att

<p align=center>"ock naturen är en fallen ängel,
<br>men i den fallnes anlet genomskina
<br>de höga dragen av ett himmelskt ursprung
<br>och Dafnes hjärta klappar under barken."

<p>De nämnde aldrig kärlek, men de ägde, de levde den, och dess ljuva
förtrollning kastade ett tjusande skimmer över deras liv och allt som
omgav dem.  De vandrade rena och fridfulla, allt för varandra, lysta
av Guds öga liksom det första älskande par på vår Jord, i paradisets
lustgård.

