<!-- page 167 -->

<h1>Herthas del</h1>

<p>Herthas del hade, såsom vi sett, liksom Ingeborg Ugglas, bestämt
sig av den del, som de tagit i arbetet första morgonen efter
eldsvådan.  Doktor Hederman kallade dem, med ett slags faderligt nöje,
sina döttrar och amanuenser och anförtrodde dem synnerligen vården om
de sår och skador, som branden förorsakat en mängd personer.  Han gav
läkemedel och föreskrifter och lämnade åt de unga läkarinnorna att
använda dem, sedan han sett tillräckligt prov på deras färdighet
härutinnan, icke utan nöje och en viss beundran, som han dock aktade
sig noga att låta förmärka.  Det högsta beröm han yttrade var:

<p>"Det går bra.  Håll bara ut, som ni börjat.  Håll bara ut!"  Själv
var den goda doktorn så upptagen av de många sjukdomar, som fölide på
eldsvådan, och de förkylningar, katarrer och pleurisier, som den
förorsakade, att han väl behövde allt det biträde, han på andra håll
erhöll genom medlemmarna av sin nya familj

<p>De flesta personer, som tänka på sår och sårskötsel, tänka sig det
vanligtvis som något obehagligt och motbjudande.  Vi tro likväl, att
några skola förstå oss då vi tala om nöjet och behaget i en sådan

<!-- page 168 -->

skötsel.  Kvinnor ha av ålder varit kända för deras konst som
sårläkarinnor; sedan äldsta tider framstå de som sådana även i norden,
och äro hos oss som, sådana utmärkta ännu i dag *.

<!-- begin footnote -->

<blockquote>* Vare det mig tilllåtet att här uttala ett ord av
högaktning och erkännande för sårläkarinnan i Stockholm, jungfru
<i>Årberg</i>, samt den önskan, att några av de förmögna, som stundom
skicka sina vagnar för att avhämta den skickliga läkarinnan, ville, en
eller annan gång, bevista de mottagningar, hon var dag ger åt
Stockholms fattigaste befolkning, strömmande till henne genom öppna
dörrar, med sina sår och skador; de skulle, såsom vi, intagas av
beundran över det outtröttliga tålamod, det glada lynne, samt den
frikostighet, med vilka hon ger sin tid, sin vård och sina salvor åt
de tusende, som ingenting ha att ge henne igen utom ett tack, vilket
stundom av de lågsinnade, förvandlas till otack.  De skulle såsom vi
känna önskan att förskaffa henne en bättre plats för sin välgörande
verksamhet, än den hon nu har, snart sagt på gatan, och medel att utan
alltför stor förlust fortsätta den, och de skulle kanhända, lyckligare
än vi, kunna utföra vad de önska.</blockquote>

<!-- end footnote -->

<p>Den rätta sårläkarinnan ser på såret, såsom en moder ser på ett
sjukt barn; och när såret, väl renat och tvättat, liksom ler mot henne
med ett visst friskt och lugnat tycke, såsom ville det tacka för
behandlingen, då ser hon tillbaka därpå med en känsla av
tillfredsställelse och välbehag.  Hon lägger dit det vita, fina
linneskavet, bestruket med helande salva, hon trycker sakta däröver
fina linnekompresser; hon lindar det med vita bindlar; hon sköter det,
som vore det ett litet barn, och känner ovillkorligt därför något ömt
och moderligt.  Då hon nu ser det väl tillpyntat och hugsvalat och
läser i patientens ansikte huru hugsvalad han (eller hon) blivit, och
sedan för var dag ser sitt skötebarn bli bättre och bättre (vilket är
regeln för dessa skador), då kännes för henne läkedomskonsten skön och
behaglig, nästan som en skön konst.  Hon vet dessutom, att för denna i
grunden enkla konst finnes det ganska olika gåvor och ganska olika --
fingrar; och var och en känner sig med nöje vara artist i sitt fack.

<!-- page 169 -->

<p>Så var det även med Hertha och Ingeborg, och den egna kärlek och
finhet, varmed de utövade sitt kall, gjorde dem dubbelt välkomna och
välgörande för deras patienter.

<p>Bland dessa var Yngve Nordin.  Han hade, som läsaren torde påminna
sig, blivit förd, efter eldsvådan, till prästgården med den vänstra
armen samt knäet illa skadade genom en murs nedstörtande.  Doktor
Hederman förde Hertha med sig till honom och lärde henne att förbinda
de sårade lemmarna.  I begynnelsen, då Yngve även led av feber,
besökte han honom alla dagar.  Men då han blev bättre, sände han ofta
Hertha ensam att förbinda patienten och kom själv blott varannan dag,
sedan endast två gånger i veckan, för att efterse, att han vårdades
som sig borde.  Då den unga läkarinnan kom allena, bad hon pastorskan
att gå med henne in till invaliden.  Pastorskan giorde det, men gick
snart ut igen, dels emedan Yngve ofta talade med Hertha om saker som
kommo henne att gäspa, eller läste för henne verser på språk, som hon
icke förstod, dels emedan hon icke fick vara i ro för folk och
sysslor, som kallade henne bort från sjukrummet.

<p>"Men -- går det an att de bli så där ensamma, de unga tu?" sade
pastorn en dag, litet tveksam, till sin fru, -- "den unga flickan har
ingen mor, du borde vara det för henne!..."

<p>"Det vill jag också gärna vara", svarade pastorskan, "bara jag
slipper sitta där hela tiden, medan hon sköter hans sår, och de tala
om saker, som inte angå mig, och han läser för henne engelska som jag
inte förstår, och jag måste då sitta där som ett får.  Nej, det står
jag inte ut med, jag måste se om mitt hus och mina pigor.  Det är
ingen fara med de unga människorna, vet du; jag tänker, att vår Herre
sköter dem nog!..."

<p>Vår Herre gjorde det, och i vida högre mån än pastorskan tänkte sig
det.  Yngves skador voro icke

<!-- page 170 -->

farliga för liv eller lemmar; han skulle helt visst bli frisk och
färdig, men de voro -- i synnerhet knäskadan -- av den beskaffenhet,
som fordra mycken vård, mycken tid och mycket tålamod.  Den unge
mannen hade icke betydligt av detta senare; han törstade till
verksamhet.  Det var en hård prövning för honom att nödgas lida och
bida.  Herthas sällskap och samtal blev för honom därför snart lika
nödvändiga som hennes vård.  Men även hans blev av ett oväntat
inflytande för henne.  De hade mötts och stått varandra bi uti farans
stund, under eld och lågor.  Detta, jämte den likstämmighet i tankar,
som deras första samtal dem emellan yppat, gav dem, då de nu åter
fördes tillsammans av skickelsen, en känsla av frändskap, av syskonlig
bekantskap, som undanröjde förlägenheten och skänkte dem lugn och
behag i varandras närvaro.

<p>För att förströ Yngves uppmärksamhet och vända dem på behagligare
ämnen, bad Hertha honom att läsa något högt för henne medan hon skötte
och lade förbindning på hans sår.  Han gjorde henne då bekant med sina
älsklingsskalder av den nyare tiden och läste för henne, i synnerhet,
sin väns, den unge amerikanske skalden J. R. Lowells framtidsdigra
sånger, där alla den nya världens och tidens idealer, friheten,
arbetet och den rena glädjen, broderligheten, allas liv för alla i det
stora världsdramat, fått en röst av skönhet, en tjusande gestalt.
Dessa skaldestycken framkallade många frågor och tankar.  Yngve hade
under ett par år vistats i Förenta staterna och var i djup sympati med
det unga uppåtsträvande liv, som rör sig där, liksom i Europas fria
stater, men som där uttalar sig mera fullt och fritt.  Han älskade att
tala härom.

<p>"Än kvinnorna i den nya världen", frågade en gång Hertha, "yttra de
ingen sång, ingen diktan och traktan, storsinnad, allmänlig såsom
männens?"

<p>Yngve omtalade då för Hertha de ädla kvinnor,

<!-- page 171 -->

som han där lärt att känna, vars religiösa allvar och medborgerliga
frisinne djupt inverkat på hans egen utveckling.  Han gjorde henne
bekant med de rörelser i de fria staterna, som där äro kända under
namn av "Womens rights conventions" och uppläste för henne månget
storsinnat och framtidsdigert yttrande av kvinnliga läppar under dessa
sammankomster.  Han frigjorde dem från de missforstånd, varmed de av
fördomsfulla ögon betraktas, och visade, att vad kvinnorna här framför
allt yrkade, var deras rätt till en uppfostran och en frihet, sorn gav
var och en möjlighet och medel att bli vad Gud genom sina gåvor kallat
henne till.

<p>Huru högt slog icke Herthas hjärta vid dessa meddelanden, på en
gång stolt och ljuvt.  Hon kände sig stolt på sitt köns vägnar över
ord, som kvinnor uttalade, och över den framtid, som de bröto vägen
till; ödmjuk, då hon tänkte på det höga ansvar, som ålåg dem, och
glad, då hon såg män kämpa för denna sak som för deras egen, och då
hon hörde en ung man här, med värma, föra dess talan.  Det förvånade
och rörde henne.  Aldrig kände sig Hertha mindre böjd att pocka på
sitt köns värde och rättigheter än då.  Hon kände blott en mäktig
vilja att vara värdig en ädel rättvisa.  Ofta uppgjorde de båda unga
vännerna tillsammans tavlor av den framtid, som skulle komma, av den
skönhet och det rena, ädla samliv, som skulle uppstå då man och
kvinna, i vida högre mått och mening än nu, skulle bli varandras
<i>hjälp</i> i livet och giva varandra handen till allt arbete på
jorden, var efter sin natur och sitt pund, som likar och vänner, i nöd
och lust.

<p>Under sådana samtal hände det väl också, att de samtalande sågo
varandra djupt in i ögat och in i själen, och att de funno varandra
sköna, i det de strålade till varandra sanning och välbehag.  Det
hände väl ock stundom, att minuterna flögo på så snabba vingar, att de
ej märktes innan de blevo till

<!-- page 172 -->

timmar, och klockans slag hastigt påminte Hertha att -- hon "väntades
hemma!"

<p>En gång, under ett sådant samtal, hände det sig, att de
oförvarandes kallade varandra du .  Det föll sig så naturligt, så av
sig själv, att ehuru båda rodnade, Yngve utbrast med värme: "Ack!  låt
det få vara; det är ju riktigt så!  Äro vi icke du i våra känslor,
våra åsikter, vårt strävande?  Varför skulle vi då icke vara det även
till namnet?  Det var icke tillfälligt att det ordet kom på våra
läppar.  Det var nödvändighet, det var sanning!"

<p>"Bliv min goda, min stränga väninna!" fortfor han med rörelse; "jag
har aldrig ägt, men jag behöver en sådan.  Min kärlek, mitt strävande
äro rena; men jag finner ej hos mig det allvar, den fasthet, som jag
önskade.  Jag har blivit, till en viss grad, bortklemad av medgång, av
allt för partiska vänner och en allt för öm och kärleksfull moder.
Jag är för mycket svag för beröm och lätta framgångar, för rädd att
stöta och misshaga andra, även för sanningens skull.  Jag vill bli
annorlunda, vill bli en man, sådan som du kan högakta.  Hjälp mig
därtill, Hertha; säg mig alltid sanningen, skona aldrig vad du anser
svagt eller tadelvärt hos mig; var alltid uppriktig mot mig, så skall
du bli icke blott min läkarinna utan min själs väninna och
välgörarinna!"

<p>Detta behagade Hertha väl.  Hon bad Yngve om en dylik kärlekstjänst
för sig tillbaka, och så slöts vänskapsförbundet, vars själ skulle bli
ett oavlåtligt strävande till den högsta renhet, kärlek till
sanningen, och den allra uppriktigaste uppriktighet mellan de båda
vännerna.

<p>Detta gav ny friskhet och friskt liv åt deras förhållande och deras
samtal.  Hertha var längesedan van att med en viss trotsig frimodighet
säga vad hon tänkte, utan avseende på om det kunde stöta eller reta
andra.  Hon hade gjort det i bittert missmod över alldagslivet och
människorna och i det

<!-- page 173 -->

djupa medvetandet om sin egen högre kraft.  Men i Yngve Nordin hade
hon mött en besläktad själ, och om hon, i sina yttranden, likväl
behandlade honom, liksom hans kön, med en viss skoningslös stränghet,
så var det emedan hon påstod, att männen i allmänhet voro bortskämda
av fruntimmernas svaghet för dem och av den slapphet i det allmänna
omdömet, som denna uppammat; hon påstod, att de behövde en sträng
sannings renande bad; och detta bestod hon sin vän allt emellanåt, i
kraftiga duscher.

<p>Yngve Nordin höll det till godo, dels emedan han verkligen i mycket
delade hennes åsikter, dels emedan han var en ung man, mer än vanligt
ädel och god, och att det dessutom väckte hans intresse att höra en
ung kvinna ur den rena kvinnlighetens ståndpunkt frimodigt yttra sig
över en mängd ämnen, som vanligtvis äro bannlysta ur samtal emellan
män och fruntimmer.  Dessutom hörde och såg han under hennes stränga
kritik framlysa en så stor kärlek till sanningen och det högsta goda,
en så hög åsikt av människans bestämmelse såsom sanningsvittne och det
högstas tjänarinna, att han kände sig liksom växa därav.  Hans förakt
för det usla och lågsinnade växte, hans kärlek för det högsinnade och
ädla växte också.  Han kände sig ofta i hög grad livad av det ideal,
som strålade så skönt i hans stränga, men ädla väninnas själ, ibland
åter nedstämd, missnöjd och misstrogen över sig själv.  Med henne var
han det aldrig.  Hon var en ädel, storsinnad kvinna, det kände han
djupt.  Det var då icke hennes fel, att för hennes, efter
fullkomligheten törstande blick han och andra syntes svaga,
ofullkomliga, " halvmänniskor".  Och då hon såg det så, var det även
rätt att hon sade det, och det var honom gott, det kände han.

<p>Dessutom var Hertha skön under de stunder, då hon gav luft åt sin
ädla ovilja emot vad hon tadlade hos människor och samhälle.  Hennes
väsen var

<!-- page 174 -->

alltid lugnt; endast hennes ögon blixtrade.  Och så sträng hon var som
domarinna, så huld och förträfflig förblev hon alltid som den lidande
ynglingens vårdarinna, behandlande hans sår med lika skickliga som
ovanligt sköna händer.

<p>Yngve hade betraktat henne, i begynnelsen, som ett slags moraliskt
fenomen, vilket det intresserade honom att studera.  Men dagligen steg
hennes makt över hans själ.  Han lät sig liksom magnetiseras av henne
och skulle slutligen ha låtit sig fängslas av henne, som en ny
Telemaque av en ny Calypso, om icke hennes inflytande varit av den
art, att det uppväckt, i stället för att insöva, hans andliga kraft.

<p>Mellan de båda vännerna förnyades ofta och utvecklades i
flerfaldiga variationer ämnet för deras första samtal vid deras första
möte; och Yngve var icke alltid lika mild, som då, emot hennes köns
svagheter och fel.  Hertha försvarade icke heller dessa, men hon hade
likväl för dem ett mildare bedömande än för männens.

<p>"De (kvinnorna)", brukade hon säga, "äro icke ännu allt vad de
kunna bliva.  Deras fulla dag har ännu icke inträtt.  Vänta till dess
att döma över dem."

<p>En dag tadlade hon med skärpa den lenhet, varmed allmänna omdömet
anser männens fel emot sedlighetens lag, jämförd med den obilliga
stränghet, varmed den behandlar kvinnans, synnerligen om hon är ung,
värnlös och fattig, och brännmärker henne dess mer, om hon är ädel nog
att icke vilja dölja följderna av sitt felsteg.

<p>Yngve höll fullkomligt med henne härutinnan, men ämnet tycktes vara
honom plågsamt; han rodnade och vände bort sin blick ifrån hennes.
Även Hertha rodnade, och tystnade för denna gång, för att en annan
återkomma till ämnet med djupare allvar.  Men denna stund kastade, för
en tid, en skugga över Yngves bild, som börjat stråla i hennes själ i

<!-- page 175 -->

ovanlig skärhet och skönhet.  Hon mindes den äldre herrns (lagman
Carlsons) ord om honom och hans flyktighet, yttrade om aftonen då hon
först såg honom, och hon tänkte: "Han är då även av de vanliga
karlarna!  Även han är icke hel!" Och det gjorde henne ont, och hon
blev mera återhållsam och mera sträng i sitt förhållande till honom.

<p>Mången torde av Herthas väsen och samtal tycka, att hon borde, hos
Yngve, väcka motvilja och göra kärlek omöjlig.

<p>Ja, helt visst den, som avbildas åkande i molnen efter Venus'
vekliga eller Frejas fula förspann.  Men det gives en av högre natur,
som människorna med rätta vörda och hylla:

<p>"ty han är en Gud;
<br>vet sin egen väg
<br>och vägarne ur molnen."

<p>Dessutom, personer av en natur, stark och frimodig, såsom Herthas,
kunna mycket lätt stöta fint folk, förnäma herrar och damer (då de
icke ha överlägsna andar), i synnerhet herrar av corps diplomatique,
och alla som äro mera hemma i förmakslivet, än i livets
allraheligaste; men de skola öva ett mäktigt inflytande på alla
naturer, som känna en dragning till det moraliskt rena och starka.
När dessa möta en själ, fri från jordisk fruktan, älskande att leva i
de regioner där sanningen utan slöjor bor i sitt heliga ljus, då
tjusas de av henne såsom av något gudomligt, även om hon stundom
skulle synas dem under skepnaden av en Eumenid.

<p>Eumeniderna voro kvinnor, och det låg en hemlig kärlek i deras
straffande, gisslande makt.

<p>Så betraktades Hertha av Yngve, och han hängav sig med en slags
tjusning till den känsla av ren beundran, som hon ingav honom.  Men
hon väckte hos honom även känslor av annan art.  Ofta då hon

<!-- page 176 -->

med ett krossande uttryck gav luft åt sin ovilja emot något lågt eller
orättrådigt, fästades Yngves blick på henne med ett djupt och
forskande uttryck, såsom ville han fråga: "Huru har du, så ung ännu,
kunnat bli så bitter?" Det gjorde honom ont om henne, och det väckte
hos honom önskan att försona henne med livet.

<p>Denna blick och denna vilja blevo ej obemärkta av Hertha.  Huru
litet behövas ord emellan själar, som äro i inre samklang!  Andligt
magnetiska strömmar gå emellan dem med livets innehåll.  Och snart
yppade sig tillfälle för Yngve att öppet inverka på Herthas själ.

<!-- sic åsikt below -->

<p>Herthas världs- och levnadsåsikt voro i grunden dystra.  Vad hon
sett av livet och historien voro deras mörkaste sidor.  Människorna
syntes henne förnämligast som bödlar eller som offer, i båda fallen
som slavar.  De förra väckte hennes hat, de senare hennes ömkan.
Orättvisa och lidande, våld och lögn och mörker tyckte hon sig se
härskande på jorden ifrån tidevarv till tidevarv.  Den ena
människoåldern var i grunden icke bättre eller visare än den andra.
Människorna uppfinna väl nya medel och maskiner för sin nytta eller
njutning, eller ock "för att slå ihjäl varandra i större massor", men
människan förblev dock densamma, lika inskränkt, lika grym och lika
svag, lika ofullkomlig i dag som i går, för tusentals år sedan.  Vi
ana det fullkomliga, Gud, i vårt samvete, vi tycka oss någon gång
skymta hans bild i någon stor och god människa, som vandrar ensam på
jorden, merendels oförstådd, oftast smädad och slutligen korsfäst av
sin samtid för sin högre kärleks skull.  Men den store osynlige själv
och hans styrelse äro oss förborgade och obegripliga; de äro mörka
mysterier, och människans liv på jorden en dunkel, för de flesta
glädjelös gåta.  Vi tala om en tro och ett hopp, som vi i grunden icke
äga.  Vi vandra i skymning och veta icke varifrån vi komma eller vart
vi gå.

<!-- page 177 -->

<p>Emot dessa dystra åsikter, som ofta återkommo och uppdagade den
nattliga grunden i Herthas själ, öppnade Yngve de ljusa, som han
hämtat ur teologien och historien, hans älsklingsstudier, vilka han
uteslutande ägnat sig åt under sin första ungdom, då han studerade i
avsikt att bli präst.  Han hade endast övergivit denna bana för
nödvändigheten att snart kunna försörja icke blott sig, utan även sin
ömt älskade moder.  Han kastade sig därför in på en väg, som hastigare
kunde föra honom till detta mål; men han lämnade likväl icke sina
älsklingsstudier ur sikte, utan följde troget tidens och
människotankens utveckling i dem.  Ett ljust huvud, ett för det
innersta av livet öppet hjärta satte honom i stånd att skilja guldet
från slaggen och att överallt tillägna sig det gedigna.

<p>Han sökte nu bibringa sin väninna vad han själv funnit och ägde,
som sin dyrbaraste skatt.

<p>Han sökte att visa henne, ur historiens hävder, huru Gud, i
begynnelsen dunkel för människans dunkla samvete, småningom intränger
i detta och klarnar därför, uppfattas först delvis, i spridda strålar,
inskränkta former, eller genom blixtar, som för ögonblick upplysa men
ofta även blända människans ännu svaga, ostadiga blickar, sökte visa
huru Han, detta oaktat, städse mera klarnar för jordens öga, intill
dess han fullt avtäcker sitt gudomliga anlete i Sonen och i honom
förklarar vad han i evighet <i>är, verkar</i> och <i>vill</i>.  Yngve
sökte att framställa för Hertha mänsklighetens historia såsom en
uppfostran till självmedvetande och till Gud.  Han sökte framför allt
samla hennes blickar på den gestalt, i vilken han uppenbarat för oss
sitt väsen, ty med den store hävdaforskaren Johannes v.  Müller såg
han från denna punkt alla livets och historiens kardinalfrågor kunna
besvaras, alla gåtor lösas, hela den i synd och sorg försänkta världen
upplyftas och förklaras.

<p>Yngve såg Hertha, mer än en gång, djupt fattad

<!-- page 178 -->

av den syn av ljus, som han framkallade.  Men den var henne länge som
en blixt i natten, över vilken molnen åter sluta sig ogenomträngliga
och svarta.  Hon vände sina sorgsna och frågande blickar på
människolivet i går och i dag.  Skulle det någonsin bli annorlunda?

<p>Då visade henne Yngve, även genom historiska data, att en stigande
flod av ljus och befrielse verkligen går fram över jorden, från
århundraden till århundraden, allt mer utbredande sig.  Stundom
hämmad, ja, liksom tillbakadriven under kortare tidsrum, synes den på
de längre alltid som segrande, alltid upptagande nya folk och riken,
eller uti redan vordna, framkallande högre utvecklingar.  Såsom Nilen,
sedan den blivit befruktad av en droppe från himmelen, ständigt stiger
och befruktar Egyptens marker, så hade mänsklighetens liv, i synnerhet
sedan kristendomens historiska uppträdande däri, blivit ett stigande i
ljus, frihet och sällhet.

<p>"Du säger", fortfor Yngve, "att människan i dag icke är bättre och
lyckligare än för aderton hundra år sedan, inga människor heligare än
då Maria och Johannes.  Det må vara, ty människan uppnår väl icke mer
än ett visst mått på jorden.  Men detta mått kan vara stort nog för
att göra värdig till himmelriket; och jag för min del vore fullt
belåten med en himmel, befolkad av väsen, vilkas liv är sanning och
kärlek.  Och från tidevarv till tidevarv, i synnerhet sedan
mänsklighetens nya födelsedag, tilltar antalet, vidgas kretsen av dem,
som hinna detta mått, av dem, som i jordens samhällen vinna burskap,
som fria medborgare i himmelen och på jorden, vinna rättighet och
möjlighet till högsta mänskliga frihet och värde.  Detta är
förklaringen av Guds styrelse och av mänsklighetens liv på jorden.
Timlig lycka eller olycka äro underordnade momanger.  Det viktiga är
att människan kommer till Gud; allt annat gott kommer därmed förr
eller senare.  Jordisk

<!-- page 179 -->

välmakt och sällhet växer i spåren av den andliga friheten och
självbestämmelsen och blir ständigt allt flera till del.  Jämför de
för-kristliga folken, i helheten av deras folkliv, med nutidens;
jämför det hedniska Kina med Nord-Amerikas fria samhällen, och du
skall se det, se att Gud förklarar sitt väsen i mänskligheten, genom
Gud-människans liv och lära inympade på folkens livsträd.  Om våra
samhällen ännu visa så mycket ofullkomligt och bristfullt, så är det,
utan tvivel, emedan samvetena ännu äro bundna under bokstaven, emedan
den kristliga frihetslagen ännu blivit tillämpad endast på hälften av
samhällets medlemmar, emedan mödrarna ännu ej blivit till vaktarinnor
av den heliga elden på dess altar.  Vi ha ännu mycket att göra; men vi
skola göra`t.  Ty, med oss är Gud."

<p>"Men de otaliga människomängder, som aldrig inkomma i
frihetskretsen?  De millioner, som leva likt larver och som dö utan
att ha sett andens ljus?"  frågade Hertha.

<p>"Gud allsmäktig lever!" svarade Yngve med frejdigt mod, "och vi
veta att han är den högsta rättvisan och kärleken.  Detta är nog.
Såsom han här uppenbarat sig, så måste han i evighet vara och verka
för alla väsen, på alla punkter, i alla världar.  Vi veta, att "han
vill att alla människor skola till sanningens kunskap komma" och att
"för honom är allting möjligt."  De skola då alla komma, förr eller
senare, på denna jord eller i andra världar.  Det förr eller senare i
individernas eller folkens kallelse till inträde i vingården är en
underordnad sak.  Alla skola dock komma, alla kunna välja och i frihet
bestämma sig.  Detta är regeln i Guds ordning, tydlig redan för oss på
jorden."

<p>"Vad du är lycklig, Yngve", sade ibland Hertha, "som fått lära och
tänka så mycket, och ser så ljust.  Hur mörkt kan icke hjärtat och
livet bli endast av okunnighet."

<!-- page 180 -->

<p>Man skildrar ofta tvivlarens omvändelse som ett ögonblickets verk,
som ett under av gudomlig nåd, i vilket människans eget sökande och
förnuft icke har någon del.  Men vi tro att dessa Pauliska omvändelser
kunna räknas som undantag i jämförelse med dem, som kunna liknas vid
ljusets gradvis, men ojämna frambrytande ur en molnfull himmel.
Själens tvivel, livets och människonaturens dunkla fakta äro molnen.
Vi ana solen bakom dem; vi se den stundom frambryta i en klar stråle,
men molnen hopa sig åter och gömma den.  Vi se den ej mer och hela
världen höljes i skuggor.

<p>Dock, vinden blåser och skyarna fara eller höja sig; ljuset strålar
åter och åter fram för det spejande, åt himlen vända ögat, ända tills
det vunnit seger och inga moln skymma mer dess härliga bild.  "Ur
mörkret, till ljuset, genom skuggorna!" är den vanliga ordningen för
människans högre livs utveckling.  Stunden, då den fulla soluppgången
sker i tvivlarens själ, är dock vanligen en underlig, och för honom
ett under.

<p>Så ha vi nyligen sett i en av Danmarks högsta andliga ämbetsmäns,
den rikt begåvade Biskop Mynsters bekännelser, hans bittra tvivel och
mångåriga kamp med dessa, under det han som präst predikade ett
evangelium, på vilket han icke trodde, men vars skönhet ofta hänförde
honom, sett huru ljuset, som på en gång bröt in i hans själ och gjorde
honom till en troende och hänryckt lycklig kristen, kom till honom
plötsligen, i hans ensamhet, då han läste något -- i Spinosa -- "utan
sammanhang med de tankar, som på en gång uppgingo i hans själ och
gjorde allt ljus och visst".

<p>Men alla verkliga under äro blommor, som dölja sina rötter under
jordens yta och slå ut i djupt sammanhang med eviga naturlagar, ehuru
våra slöa blickar ej kunna spåra dem.  Hade icke Mynster varit en
ärligt sökande, så hade han icke funnit.

<!-- page 181 -->

<p>Hertha sökte också, sökte i jordens skymning en Gud, icke blott för
sin siäl, sin salighet, utan för alla själars.  Därför blev Yngves
sätt att bevisa hans tillvarelse, så mäktigt inverkande på henne.  Men
därför också uppstodo så många nya frågor, så många nya gåtor att
lösa.  Herthas allvarliga, efter sanning törstande ande kunde ej
stanna vid det halva och ofullbordade, ville ej låta avspisa sig med
några skäl, vars giltighet hon icke kunde erkänna.  Hennes stränga
samvetsgrannhet tvingade Yngve att allt djupare begrunda de läror han
predikade, och hennes frågor och tvivel gåvo honom nya problem att
lösa och lät honom över dessa tillbringa mer än en sömnlös natt.  Att
han själv var en redligt sökande, att han icke ville bibringa Hertha
någon lösning av tillvarelsens problem, som han ej siälv fullt trodde
på, att han öppet erkände sin okunnighet eller sitt tvivel där de
inträffade, det hjälpte honom med Hertha mer än en större lärdom.  Det
gjorde att hon fattade ett djupt förtroende till hans redlighet, och
det eggade henne att själv tillsammans med sin vän söka förklaringen
av de svårigheter, som deras tankars utveckling framkallade i dagen.

<p>Hertha var av de själar, som måste se för att tro; hon måste se
godheten i Guds väsen och vägar för att tro på dem.  Därförinnan kunde
hon ej älska honom, och han ej för henne bliva <i>nog</i>.

<p>Med innerlig glädje såg emellertid Yngve det inflytande han fick
och kunde få över sin väninnas själ.  Till den ädle ynglingens begär
att välgöra och upplysa sällade sig den unga filosofens lust att
bevisa, och då han såg att det troligen skulle draga ut månader, innan
han kunde, som frisk, återgå till sitt arbete, företog han sig att
utarbeta en kurs i historien, som för hans väninna skulle åskådliggöra
den Guds goda försyn i mänskligheten, som allena kunde försona henne
med världsstyrelsen och dess styresman.

<!-- page 182 -->

<p>Var gång Hertha kom, läste Yngve för henne stycken ur detta arbete,
som blev för honom själv av oändlig vikt, och hon gjorde därvid sina
inkast eller anmärkningar.  Ofta även fägnade hon honom med det
gladaste gillande.  Då voro båda så lyckliga.  För alla frågor över
särskilda folks och människors öden på jorden, som motsade den
rättvisa och kärleksfulla försyn, som Yngve sökte bevisa, hade han
dock slutligen blott ett svar och det var:

<p>"Gud är kärleken!" Och det ljus, som då strålade i hans blick, lät
Hertha ana att detta svar verkligen kunde betäcka hela fältet av
dunkla frågor, och allt mer uteslutande och härskande framstod för
hennes själ den höga gestalt, som först lät de orden bli till ett
stadigt ordspråk på jorden.

<p>Människosinnet liknar den svenska ö (Östersjöns öga, Gotland!) som,
enligt en gammal sägen, länge syntes ömsom höja sig över havets yta,
ömsom sjunka under den, ända till dess man bar ut eld till ön,
varefter den blev stadigt uppe.  Så stiger, så sjunker ömsom den
oroliga ljussökande själens ö, ända tills en eld tändes i den, en eld
som heter: kärlek till Gud.

<p align=center>*

<p>Emellertid framskred våren.  Björkarna rodnade i hagen, deras späda
löv slogo ut, stararna byggde bo och läto höra sina längtansfulla
visslingar och drillar; majerna blommade i ängen, syrenerna knoppades,
bin och humlor surrade, och alla trädgårdens fruktträd slogo ut i
blomma.  ÄIven dansade med svällande vatten ned ur de skogiga
bergstrakter, där den hade sin vagga, och ned mot de grönskande
marker, där Solberga prästgård låg.  När Yngve begynte att kunna
stödja på sitt sårade knä, vandrade han vid Herthas arm under
trädgårdens blommande träd och genom björk- och granhagen där utanför
ned mot älvens strand.  Hur underligt

<!-- page 183 -->

vek och dock upplyftad kände han sig ofta då!  Han var otålig över att
känna sig invalid, han tjusades av naturens rörande skönhet -- en
mollton går genom vårens liv i vår nord, såsom den går genom nordiska
folkvisan -- han kände en innerlig tacksamhet mot henne, vars trofasta
arm stödde honom så stadigt och hult, han var lycklig över att vila
vid den, och Hertha -- -- behöver jag underrätta mina läsarinnor att
hon kände sig lycklig att vara hans stöd?...

<p>Den första gång han kunde gå något längre, förde hon honom till
kyrkogården, som låg på en höjd ett litet stycke ifrån prästgården,
och till Almas grav.  Hon hade planterat den med vita törnrosor och
reseda och låtit sätta en bänk där invid.  För första gången talade
Hertha här om den älskade systern, och för första gången förstod
Yngve, vilka djup av ömhet doldes i hennes själ och att det bittra i
hennes sinne hade sin rot i djup medkänsla för andras lidande.  Yngve
besvarade hennes förtroende med att för henne omtala sina
familjeförhållanden...  sin moder och hennes sköna liv.  Han beskrev
henne som en av Kristi kärlek så uppfylld själ, att den blivit henne
till en ny natur och till en ständig ingivelse, vilken lät henne tala
och handla med ett ljus och en enhet som intog eller besegrade, såsom
med makten av en skön musik.  Han berättade om sin lyckliga barndom i
denna moders hem med flera bröder huru hon ledde hans steg, huru hon
tröstade hans barnsliga sorger, huru hon lärde honom att alltid handla
efter hans bästa övertygelse och sedan vara obekymrad för följderna.
Hon brukade ofta anföra verserna ur en gammal psalm:

<p>"Gör rätt, gör väl i döden;
<br>det övriga gör Gud!"

<p>Detta hade tidigt grundlagt hos honom ett frimodigt

<!-- page 184 -->

och glatt sinnelag och en viss sorglöshet för framtiden.  Han beskrev
också denna moders gestalt och väsen, skildrade huru vacker, huru mild
och älsklig hon var, huru oavlåtligt och stilla hon arbetade för
andra, sökande att stärka, uppliva, hugsvala, och huru den inre friden
tycktes med ett helgonsken omstråla hennes väsen.

<p>De båda vännerna återkommo ofta till detta ställe och till detta
ämne.  Yngve läste stundom för Hertha de brev han erhöll från modern,
nu fästad vid sin broders, Yngves morbroders, sjuksäng.  Och ur breven
andades det liv och den skönhet, som Yngve med kärlek beskrivit.
Hertha lyssnade till dessa meddelanden med blandade känslor av nöje
och smärta.  Stundom fylldes hennes ögon av ljuva tårar vid anblicken
av denna kärlek, dessa ljuva förhållanden emellan föräldrar och barn.
Ibland kände hon ett smärtfullt stygn i sitt hjärta vid betraktandet
av en skönhet, en frid som hon var så långt ifrån och den stora
beundran och kärlek, som Yngve yttrade för den kvinnliga typ, som hans
moder framställde, framkallade stundom en känsla såsom av svartsjuka i
hennes hjärta.

<p>Det stolta sinnet reste sig liksom till motsägelse och
självförsvar.

<p>"Hon har aldrig rönt orättvisa och hård behandling", sade Hertha en
gång; "hon har alltid rönt kärlek; det är då icke svårt att bli mild
och älskvärd!"

<p>Men sedan rodnade hon över den ton och den känsla, varmed hon
yttrat detta, och dess mer då Yngves milt allvarliga blick fästades på
henne, liksom frågande, vad som nu kunnat såra henne.  Hon sökte
undvika den genom att fråga mera om modern och Yngves
familjeförhållanden.

<p>Modern levde nu som änka i sin äldre broders hus, och Yngve var
icke nöjd med hennes ställning där, ehuru hon aldrig klagade; han
visste att hon

<!-- page 185 -->

icke var lycklig.  Han emotsåg med längtan den stund, då han kunde
förskaffa sig ett eget hem och taga sin moder hem till sig.  Han
talade med barnslig glädje om huru han ville ställa till för henne,
huru hennes rum skulle vara möblerat, på en gång enkelt och prydligt,
såsom hon älskade det.  Yngve var den äldste av trenne bröder, och
modern hade givit allt vad hon ägde till sina söners uppfostran, för
att den måtte bli så fullständig som möjligt.  Hon måste därför själv
leva i knapphet.  Dock kände hon sig -- därom..  vittnade alla hennes
brev -- rik i sina söner och deras framtid.  Yngve talade även om sina
bröder, dem han hjärtligt älskade.  De voro några år yngre än han och
kunde först nu fullt försörja sig själva, den ena som lärare i ett
enskilt hus, den andra som sjöofficer.  "Goda gossar, bra gossar!"
brukade Yngve kalla dem, "men de hade dock sina fel", som tydligen
ofta gjorde brodern bekymmer.  Han talade ibland om dem i en slags
faderlig ton, som kom Hertha en gång att leende fråga, "huru mycket
äldre han var än bröderna?" Det yppades då att Yngve och Hertha voro
nästan av samma ålder, Hertha blott några månader äldre.  Dock tyckte
sig Hertha vara mycket gammal emot Yngve.  Han var ju så ung till
själen.  Liv och hopp stodo inom honom i deras fulla blomning.  Ofta
även svällde det ungdomliga modet över i lekfullt övermod.  Då
skämtade och log han över allting, då ritade han karrikatyrer över
fruntimmer och herrar av deras bekanta, över sig och över Hertha
själv, som läto henne ovillkorligen le; och hur det var, blev hon
liksom yngre under sitt umgänge med Yngve.  Hennes själ ljusnade,
hennes anletes uttryck ävenså.  Mången anmärkte, att hon begynte bli
riktigt vacker, och det var blott fru Uggla, som i den högre och
klarare färgen på Herthas kind misstänkte ett förebud till
galopperande lungsot.

