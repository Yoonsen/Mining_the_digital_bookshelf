<!-- page 385 -->

<h1>Dödens ängel</h1>

<dl>
<dt>"I Adams barn som av jorden födens
<dt>och vänden åter till jorden om!
<dt>I ären mine, I ären dödens
<dt>allt sedan synden i världen kom.
<dd>Jag står i öster
<dd>och når till väster,
<dd>och tusen röster,
<dd>i tidens gäster,
<dt>jag bär till eder med Herrens ord,
<dt>från luft och lågor och hav och jord.

<p>I bon och byggen, som sparvar bygga
<dt>sitt bo i sommarens gröna lund,
<dt>de sjöngo glada, de sutto trygga
<dt>i trädens löviga skygd en stund:
<dd>men fåglanästen
<dd>ej provet höllo,
<dd>när deras fästen
<dd>För stormen föllo." *
</dl>

<blockquote>* "Dödens Ängel" av J.  O.  Wallin.</blockquote>

<!-- page 386 -->

<p>Vi se det ofta: en familj kan under flere årtionden stå liksom
orubbad av tidens växlingar eller stormar, växande trygg och stilla,
men plötsligen kommer en stormil, som inom få månader eller veckor
bortrycker dess medlemmar eller förändrar dess villkor, så att den
liksom utstrykes från jorden, och man nämner den där ej mer.  Det är
dödens ängel, som då gått där fram.  Så ser man stundom en orkan, på
några timmar meja, som ax, gamla och unga träd i skogen, vilka stått
orörda under många år.

<p>En sådan skickelse övergick Herthas hem.  Efter Yngves död följde
dödsfall på dödsfall därinom med hast.  Först dog Yngves moder, eller
rättare hon slocknade stilla få dagar efter sonens bortgång, tacksam
och glad att få följa honom åt.  Kort därpå träffades överdirektören
av en slagattack, förorsakad av den våldsamma sinnesrörelse, som han
erfor, då den stora rättegången avdömdes på ett sätt, som tvingade
honom att utbetala en stor penningsumma.  Han repade sig likväl något
åter, men förblev lam till nedre delen av kroppen och hade en svår
kamp med döden; ty han ville ej dö utan leva, och fortfor att som förr
ensam styra familjens ekonomiska angelägenheter, meddelande sig med
ingen.  Han kände sig, så försäkrade han, lika stark och redig som
någonsin till tankeförmåga och kände sig förvissad om att ännu
fullkomligt återvinna sin hälsa; han kunde ännu leva länge.  Han
bråddes på sin farfader, sade han, och denne hade levat till hundra
års ålder.  Med denna utsikt framför sig sammanträngdes hans
uppmärksamhet och omsorger alltmer uteslutande på honom själv allena
och på hans vederfående såsom det enda viktiga i världen.  Likväl var
han icke alldeles känslolös för den omsorgsfulla vård, som hans
döttrar ägnade honom, och han tryggade sig i synnerhet vid Hertha med
en slags barnslig förtröstan; och hon -- if rån den stund, som hon i
den despotiske fadern såg ett svagt, behövande barn, från denna

<!-- page 387 -->

stund kände hon sig åter kunna älska honom, kunna vårda sig om honom
med kärlek.  Hon tackade Gud härför och gav föga akt på de vakor och
ansträngningar, som jämte hennes hjärtas tysta sorg alltmer
undergrävde hennes hälsa.  Men ehuru hennes far stundom erkände hennes
hängivenhet och syntes nöjd blott han såg henne i rummet, så tänkte
han därvid blott på sig själv, och hans egoism syntes tilltaga med
hans krafters avtagande.  En dag mot slutet av sommaren hade en geting
inkommit i hans sjukrum och man sökte att jaga den ut genom fönstret.
"Låt den vara!" sade han otåligt, "den stinger nog icke mig!" Under
den yrsel, som inträffade hos honom få timmar före hans död, talade
han oupphörligt om att "gå upp i högsta domstoln".  Och han gick, men
till en högre domstol än den han tänkte på.

<p>Herthas oroliga aningar visade sig efter faderns död blott alltför
sanna.  Överdirektören hade gått bort som en ruinerad man.  Hans
döttrars mödernearv, moster Nellas fyrtio års besparingar och hans
egen förmögenhet, allt var uppslukat av den stora rättegången, som
fortfor ännu vid hans död och som han troligen ännu hoppades att i
sista instansen vinna.

<p>Stackars lilla moster Nella överlevde blott få veckor svågerns död
och upptäckten av den stora rättegångens följder.  Under sina sista
dagar letade hon oupphörligt bland den stora portföljens papper, i det
hon halvhögt talade om "förlorade handlingar" och om den "stora
rättegången".  Hennes orediga men oskyldiga själ gick även den att
svara inför den högsta domstol, vars dom hon näppeligen behövde
frukta.  Gamla Anna följde snart sin husbonde.

<p>Hertha stod i sitt hem allena med sina systrar, och ägde intet
övrigt utom vad hon genom sitt arbete förvärvat, samt den lilla summa,
som Yngve efterlämnat åt henne.

<!-- page 388 -->

<p>"Vi äro nu fattiga!" sade hon till sina systrar i det hon slöt dem
i sina armar, "men vi kunna arbeta; vi skola förtjäna vårt bröd i vårt
anletes svett och aldrig klaga, endast tacka Gud.  Det skall göra oss
starka.  Loven mig, att aldrig säga ett ord till anklagelse mot vår
far!"

<p>I sin dagbok skrev Hertha vid denna tid:

<p>"Yngve är borta och slut all glädje på jorden.  Arbetet återstår.
Och nu -- till arbetet, arbete för dagligt bröd, för de kära
systrarnas framtid och för det värv, som blivit mig givet!  Jag skall
ej fälla vandringsstaven, så länge min hand förmår att hålla den.  Men
-- jag känner den redan darra.  Gud vare mitt bistånd och styrke mig
för mitt värvs, för mina moderlösas skull."

<p>Utan en klagan över det förflutna vände sig Hertha med ny iver till
de göromål, som härefter ensamt kunde uppehålla henne och hennes
systrars liv samt betrygga deras framtid.

<p>Men under de ansträngningar, som detta krävde, och i följd av de
tärande kval, som hon genomgått, kom snart till henne med omutlig
visshet den känslan, att hon icke länge skulle kunna fullfölja sitt
värv och att hennes bana skulle avbrytas i förtid.

<p>Det finnes en sjukdom, som angriper kvinnor vida oftare än män, och
helst dem, som blivit träffade av någon häftig sorg, eller ock, som
blivit, som man kallar det, <i>utslitna</i> av ett strävsamt,
glädjelöst liv.  Som den lömska parasiten i tropiska länder kommer
till det härliga ceibaträdet, fäster sig i dess mjuka bark och växer
och växer, ormlik snärjande sig kring dess stam och grenar, sugande
dess märg ända till dess den lever endast på ett -- lik, så kommer
denna sjukdom, fäster sig vanligen först vid de kroppsdelar, som äro
skönast och mjukast, de ur vilka livets källor flöda, och sprida
därifrån sitt hemliga gift till alla kroppens delar.

<!-- page 389 -->

<p>Man nämner ej utan rysning den sjukdomens namn, ty man vet, att den
hörer till de obotliga och att svåra plågor följa därmed.

<p>Hertha anade sitt tillstånd, och då hon kände plikten att leva och
verka för sina systrar och för sitt livs uppgift, samt hade en
naturlig fasa för den sjukdom, vars symptom hon tyckte sig känna,
rådfrågade hon doktor Hederman.  Han kallade hennes onda ett
"hjärtlidande", men varnade henne för dess följder och förordnade vad
läkare alltid förordna i sådana fall: vila från tröttande arbete samt
bad och brunnskur.  Hertha tackade honom, bad honom förbliva hennes
enda förtrogna i denna sak, och han lämnade henne utan att ana att vad
han anbefallt var just det, som nöden förbjöd henne att följa.  Men
bekännelsen därom ville icke komma över hennes bleka läppar.

<p>Hon sade det åt ingen, hon lät ingen ana vad som föregick inom
henne.  Med stilla, stadig blick stod hon upprätt, uppbjudande all sin
förmåga att fylla var dags plikter och lämnande framtiden i den Herres
hand, på vars faderliga ledning hon fast trodde, till vars ingivelser
hon ständigt lyssnade.  Med vaksam, hjärtlig välvilja, med vältaliga
läppar stod hon ibland ungdomen, som hon samlade omkring sig; med
öppet sinne mottog hon dem, som kommo till henne för råd eller tröst,
och ingen anade den nidhögg, som gnagde på hennes levnadstråd.
Stundom blott arbetade sig en våldsam suck fram ur hennes bröst, och
mången tyckte sig med detsamma höra ett klagande ljud; men suck och
klagan kvävdes så hastigt, att man knappt hann bli uppmärksam på dem.
Hon gick ut en stund alla dagar, vanligen åtföljd av en av sina elever
för att hämta frisk luft.  Det hände stundom då, att hon hastigt
stannade och stod en stund helt tyst.  Det var då hon kände en vanmakt
nära.  Sedan smålog hon vänligt och fortsatte vandringen och samtalet.
Snart likväl blevo härjarens

<!-- page 390 -->

framsteg synbara för alla i hennes avmagrade gestalt, och hon var ej
mer i stånd att dölja det för dem, som älskade henne -- dödens ängel
satt vid hennes hjärta.

