<!-- page 136 -->

<h1>Natten på Kungsfältet</h1>

<p>Det var på Kungsfältet, som större delen av flyktingarna hade
församlat sig, emedan detta fält var närmast den nedbrunna delen av
staden och emedan dess stora, ehuru avlövade träd dock tillbjödo något
skydd.  Blytung och mörk utbredde sig marsnattens himmel över stadens
glödande ruiner.  Ur de nedbrunna gårdarna uppflammade ännu lågor, som
kastade dystra dagrar över förödelsen där inom och över det sorgliga
skådespelet på fältet därutanför.  Där sågos de brandskadade
flyktingarna irra rådlösa eller sitta i grupper vaktande sitt räddade
gods, många med förbundna huvuden, ögon, armar, o.s.v., vittnande om
en alltför nära beröring med elden, alla bleka, sorgsna, utmattade, de
flesta rådlösa och klagande.  Nattens dysterhet kom att öka eländet.
Man frös, barnen gräto, och mången moder hade för att värma sina små
endast sin famn.  Många människor syntes liksom stelna i en mörk och
dyster modlöshet.  Förgäves gingo Mimmi Svanberg och den unga
grevinnan omkring, bj udande på varmt kaffe med bröd och en värmade
brasa i deras hem; ingen var törstig eller hungrig; ingen ville eller
vågade avlägsna sig frin sina räddade

<!-- page 137 -->

bohagsting.  Man tackade de vänliga fruntimmerna nästan med liknöjdhet
och fortfor att stirra på jorden eller på de rykande ruinerna, eller
ut i det mörka fjärran.  Barnens jämmer, då och då ett ångestrop, och
tunga tröstlösa suckar avbröto allena den hemska tystnaden.  Här och
där ordades om eldsvådans uppkomst och orsak, mörka misstankar
yttrades och ordet "mordbrand" viskades från man till man.  Här och
där rådslogo också personer, viskande, huru de skulle bäst draga nytta
av mörkret och förvirringen och Mimmi Svanberg hörde en mor bannande
säga till sin tioåriga son:

<p>"Om du ändå vore som räven och drog hem det du kom över, så vore
det något värt med dig!"

<p>Den uslaste delen av stadens befolkning, sedan längre tid
överlämnad i ro åt sin uselhet, hade blivit farlig, och de bättre av
både fattiga och förmögna voro med skäl rädda för den.

<p>Hertha hade lyckats att för de sina bereda en viss grad av
bekvämlighet.  Fadern och den sjuka systern voro bäddade på madrasser,
vilande mot foten av en gammal ek.  Även de unga systrarna voro väl
betäckta, och lilla moster Nella satt, icke olik ett stort lappbylte,
nystande med fingrarna omkring den dyrbara portföljen med den stora
rättegången uti, och smått funderande på, om icke eldsvådan kunde
härröra sig från någon av dess invecklade intriger.  Rudolf hade varit
Hertha outtröttligt behjälplig att ordna och ställa på det bästa för
alla familjens medlemmar, och ändå ville icke Hertha giva honom ett
vänligt ord, icke ens en blick.  Hon talade ömt till småsystrarna, hon
svepte schalar kring faderns fötter, hon värmde Almas händer mot sitt
bröst och mot sina kinder, även moster Nella och gamla Anna vårdade
hon sig vänligt om; för alla hade hon ord av ömhet och uppmuntran,
endast icke för Rudolf, ehuru han tycktes söka hennes blick såsom den
felande och straffade

<!-- page 138 -->

hunden husbondens förlåtande öga.

<p>Direktören satt tyst, stirrande nästan oavvänt åt sidan, där den
nedbrunna gården låg, och hans bleka läppar uttalade emellanåt liksom
medvetslöst den tanke, som mest plågade hans själ, i orden: "icke
brandförsäkrad!" Han fortfor att skälva såsom skakad av frossa.
Emellanåt omslöt han krampaktigt det räddade skrinet.

<p>Mörkret betäckte allt mer den hemska tavlan; men ingen sömn kom i
de olyckliga brandskadades ögon.  Snöflockar föllo och blandade sig i
askan, som nattvinden strödde över deras huvuden; dova jämmerrop och
klagande suckar gingo med den över fältet.

<p>På en gång höjde sig en stark stämma, som ropade:

<p>"Kommen till mig I alle, som arbeten och ären betungade, jag skall
vederkvicka eder!  ropar förbarmaren i går och i dag till er,
betryckta vänner.  Hören hans bud!"

<p>Vid det oväntade budskapet lyftades allas huvuden.  Men mörkret var
i denna stund så djupt, att inga gestalter redigt syntes och ingen
kunde skönja budbäraren.  Desto starkare intryck gjorde de ord som
ljödo över fältet genom den olycksdigra mörka natten från den
osynliges läppar, i det han med en röst och kraft fulla av ingivelse
frambar evangelii tröst och ljus till det förkrossade, i mörkret
sittande folket, visande dem det allseende fadersögat vakande i den
mörka natten, det älskande fadershjärtat färdigt att hugsvala alla,
att hjälpa alla.  Aldrig har någon för stunden improviserad predikan
djupare verkat på dess åhörare.  Stelheten, den stumma förtvivlan och
dysterheten löste sig; man ropade, man grät, man snyftade högt, men
det var icke mer av tröstlöshet, man var djupt gripen och rörd vid
tanken på honom, som burit med oss törnekronan och korset och för oss
burit dem till

<!-- page 139 -->

förklaring.  Aldrig ännu hade hans bild stått så klar och ljus för det
lyssnande folket.  Såsom vågor i en svallande sjö utgöt sig dess
känslor i suckar och tårar under predikarens mäktiga och trofasta
tilltal.  Men plötsligt avbröts detta av ett vilt anklagelsens skri:

<p>"Det är jag, det är jag, som vållat allt detta elände, jag ..."
här förstummades rösten, liksom kvävd av yttre våld.  Mörkret hindrade
att se den, från vilken ropet kom; men några personer i närheten
tyckte sig ha sett en gestalt, lik den av en ynglings, hastigt resa
sig från marken, men nästan lika hastigt ryckas ned av en annan
person.

<p>Mörker och tystnad betäckte åter scenen.  Det blev ett ögonblicks
djup, andlös tystnad.  Alla tycktes vänta, att ett mörkt mysterium nu
skulle yppa sig, att brandens upphovsman skulle giva sig tillkänna och
många händer rörde sig ovillkorligt för att gripa den brottslige.  Man
väntade en, två, tre, fyra, fem minuter, men allt förblev tyst.  Då
började ett dovt, hotande mummel, likt det av en annalkande åska, höja
sig över fältet ur tusen bröst och munnar; men över detta reste sig
stark och mäktig den första talarens milda och manliga stämma ropande:

<p>"Skulle något skuldbelastat hjärta här vilja anklaga sig att av
våda eller vilja ha vållat olyckan, under vilken så många lida, så --
Gud förbarme sig över honom!  Vi fordra icke hans bekännelse.  Den
kunde ej hjälpa oss.  Den kunde göra ännu olyckligare.  Må han tiga,
Gud skall tala som domare i hans hjärtas djup.  och skulle den stämman
bli honom allt för förskräcklig, så må den olycklige ihågkomma, att
'när Herren vår Gud är mycken förlåtelse; att om vårt hjärta anklagar
oss, så är Gud större än vårt hjärta och vet allting'.  Låt oss ej
döma varandra!"

<p>I denna stund tändes morgonrodnaden vid den östra horisonten på
andra sidan om den förbrända

<!-- page 140 -->

staden, och dess röda lågor glänste skönt emot de mörka molnen.
Predikanten tog stunden i akt för att leda sinnena ifrån tanken på
mordbrännaren och till den på Försonaren.

<!-- one comma removed below -->

<p>"Se!" utropade han, "se försonarens tecken i skyn, solen, ljuset,
som åter uppgår efter den mörka natten.  Läsen eldskriften på
himmelen: ingen natt utan morgon, ingen sorg utan Guds nåd över den!
Som ljuset kommer till jorden, så kommer förlossaren, tröstaren till
oss.  Sen hans ljus, hören hans ord och löfte.  Vänner, låtom oss stå
upp och hälsa honom med vår sång: Välsignad vare han, som kommer i
Herrans namn!"

<p>Det var en djupt gripande syn den, då den stora mängden av de
brandskadade, hundratals män och kvinnor, gamla och barn, ännu bleka
och bärande spåren av olyckan, som drabbat dem, på en gång fattade av
en mäktig hänförelse, uppsteg som en man och under ledningen av deras
själaherde uppstämde den härliga sången:

<p>"Hosianna, Davids son etc."

<p>Allt högre och högre stego morgonrodnadens flammor, spridande lius
över nejden; allt starkare och mäktigare blev sången, och alla de
ansikten, som nyss synts så bleka och dystra, tycktes nu, vända mot
det uppgående ljuset och förklarade av dess sken, lika en kör av
förlossade och lovsjungande andar.  Tårar runno ymnigt, men icke mer
av någon förtvivlans smärta.  Många år därefter vittnade mer än en av
de närvarande: "För allt det, som elden frånrövat mig, ville jag icke
ha varit berövad denna stund."

<p>Bland dem som icke deltogo i den allmänna hänryckningen var Rudolf.
Herthas synbara avsky för honom och åsynen av all den nöd och olycka,
som branden vållat, hade kastat en förfärlig dager in i den olyckliga
ynglingens dunkla medvetande.  I eld och brännande lågor uppgick för
honom aningen om

<!-- page 141 -->

brottsligheten av en handling, som i hans oklara begrepp blott var
ämnad till den älskades och hans egen befrielse samt tyrannens straff.
Orden om det allseende fadersögat, som ljödo genom den mörka, av
suckar och klagan uppfyllda natten, väckte hos honom en förtvivlad
vilja att bekänna sitt brott och att -- dö.  Hertha skulle gråta över
honom, Gud skulle förlåta -- dessa tankar öppnade för honom en
räddningens port ur den avgrund, som hotade uppsvälja honom, och hans
uppskakade känslor gjorde sig luft i ett självanklagelsens skri, som
dock ej hann utsäga den mörka hemligheten, ty det hejdades av Herthas
hand, som hastigt tillslöt hans läppar.

<p>"Tyst!  Vill du döda mig?  Tyst, eller jag förlåter dig aldrig!
..."  Med dessa ord drog hon honom ner till sig på marken och talade
sakta och ivrigt till honom, under det att himlen färgade sig med röda
lågor och Hosianna-sången tonade över deras huvuden.  Hon tryckte i
hans hand det lilla av penningar, som hon ägde, och som hon med sitt
arbete förtjänat, samt den enda dyrbarhet -- ett litet guldkors -- som
hon ägde efter sin moder, och ännu innan sången upphört och solen
uppgått, var Rudolf icke längre att se på Kungsfältet.

<p>Sången hade tystnat, och den av stundens ingivelse uppresta mängden
började snart åter nedsjunka till jorden och till dagens nöd och
bekymmer.  Men då infunne sig på Kungsfältet de tre fruntimmerna, som
aftonen förut förgäves bjudit på förfriskningar, var och en nu åtföljd
av tvenne pigor, som med ok buro på sina axlar stora korgar med kaffe
och bröd.  "Slinkflickorna" hade i hast blivit uppklädda och liknade
nu helt skickliga flickor, i det de följde med rågade brödkorgar Mimmi
Svanberg, där hon gick fram med sina medhjälparinnor från grupp till
grupp bland de brandskadade, utdelande den livande drycken och
tröstande, uppmuntrande ord.  Och sällan hade Mimmi Svanberg

<!-- page 142 -->

funnit tillfälle till en mera upplivande verksamhet för både hand och
tunga.

<p>"God morgon, kära madam!  Se här, drick en kopp varmt kaffe.  Det
skall muntra upp.  Ja, det är en stor olycka, men allt ont har ändå en
övergång.  Se där skorpor att doppa.  Så söta små barn madam har!  Det
var en Guds nåd, att ingen av dem blev skadad av elden.  Ja, man har
alltid något att tacka för.  Med sådana barn kommer alltid glädje
åter.  Se där, små barn, ni skola få var sin vetesemla och var sin tår
kaffe.  Det smakar det, skulle jag tro.  Och vackert väder få vi i
dag.  Efter oväder låter Gud solen åter skina!"

<p>"Kära mäster Smedson, hur står det till?  Illa nog, ser jag.  Men
vår beskedliga doktor skall läka det där såret, och sedan -- en så bra
och duktig karl som ni, får snart smedja och pust igen; och ni kommer
att få mycket arbete härefter, när staden skall byggas opp.  Ni skall
komma er opp på det, mäster Smedson, med hela ert hushåll, tre resor
bättre än förr.  Drick en kopp kaffe på det och doppa till.  Var och
en är sin lyckas smed, mäster Smedson.  Och det skall ni ännu
besanna."

<p>"Stackars mor Greta med de många små!  Se där traktering för er och
för dem.  Vi skola härefter få ett större rum för småbarnsskolan, och
då måste mor Greta lova mig att låta barnen flitigt gå i den.  Det
duger icke att låta ungarna springa kring gatorna som hittills.  Se
där bröd och varmt kaffe, små barn.  Nu ska ni bli snälla härefter och
gå ordentligt i skolan, allt skall bli bättre, sedan ni kommit ur den
där stora fjärdingen.  Ingen olycka som inte något gott kan komma av.
och vi ska alla hjälpas åt att vända olyckan till det bästa."

<p>"God morgon, gamla mor i sängen!  Ni säger icke nej till en
kaffetår!  Hur gammal är ni?  Åttio år!  Det var en vacker ålder det.
Den kan tåla två koppar kaffe.  Drick mor lilla och var vid gott mod.

<!-- page 143 -->

Det skall kanske bli bättre för er härefter än hittills.  Man får ändå
reda på en mängd folk genom sådana här händelser.  Ser ni, mor,
flickorna, som buro er ur elden!  -- de ha blivit uppklädda för den
historien, och både de och ni kunna ännu komma på grön kvist.  Vår
Herre tänker på oss alla, och var och en får sin stund att se det.
Till middagen skall jag komma till er med varm soppa!  ..."

<p>"Lilla Hilda!  Gud signe dig barn, där du sitter på dina stackars
små ben!  Huru kom du hit?..."

<p>"Mor tog mig på rygg och bar mig!" svarade barnet.

<p>"Det var duktigt av mor det, men det får hon glädje av en dag!  Se
här frukost för dig och mor och lilla bror!  Men trösta mig barn, så
glad du ser ut och så ögonen lysa på dig.  Tycker du inte, att det är
svårt att sitta så där på öppna fältet och frysa, utan hus och hem?"

<p>"Åh ja..  nog vore det varmare i kammaren -- men solen skiner nu så
klart, och så ha vi fått sjunga så vackert!  ..."

<p>"Du är ett gott barn, se där har du en kringla till!  När vi få
småbarnsskolan i gång igen, så skall du få sjunga med barnen där!  ...
Var ni ej ängslig för Hilda, mor, hon kan ännu bli sånglärarinna i
skolan.  Ett barn med ett sådant sinnelag är en Guds välsignelse."

<p>Så fortgick utdelning av traktering och tröst bland de fattigaste
av den husvilla mängden på Kungsfältet av de tre vänliga fruntimmerna,
som under förmiddagen fingo flera medhjälparinnor och även hjälpare i
deras värv.

<p>En annan grupp av tre personer gick även allt ifrån solens uppgång
fram över Kungsfältet med hjälp och hugsvalelse.  Det var
stadsläkaren, doktor Hederman, åtföljd av Hertha Falk och Ingeborg
Uggla.  Han undersökte de brandskadades brännsår och stötar, som
sköttes med helande salvor och

<!-- page 144 -->

förbundos efter hans anvisning av de båda unga fruntimren.  Dessa tre
gingo fram allvarliga och fåordiga, men uttrycket av manligt allvar
och medlidande hos den ädle läkaren och det av den varmaste, vårdande
vilja hos de båda läkarinnorna, deras stilla, omhuldande rörelser
gjorde dem vackra att åse.  De ansikten, som synts osköna eller
åldriga i balrummet, syntes här, i morgonluften, unga och vackra,
såsom av en ny ungdom.  Mer än en anmärkte detta, och Mimmi Svanberg
gladde sig tyst däröver, ty det var hon som tillsänt sin vän, den gode
doktorn, de båda hjälparinnorna, vilkas förmåga och hjärtelag hon
kände.

<p>Dessa grupper utgjorde en välgörande kontrast med den scen, som
Kungsfältet framvisade vid dagens ljus.  Det var den av ett läger, som
påmints om krigets skräck och förödelser.

<p>Under dagen såg man bland stadens rykande ruiner och kring de
nedbrända tomterna irra bleka gestalter, med bekymret i sina drag,
sökande vad som varit eller om något stod kvar av deras förra hem.

<p>Vid den brända tomten av sitt forna välordnade hem stod fru
Christina Duva med sin man, sina gamla föräldrar och sina barn och
sade:

<p>"Vi ha haft lycka och medgång i så många, många år, skulle icke
även vi behöva prövas av någon motgång?  Vi ha ju dock alla fått
behålla varandra.  Vi äro friska, vi kunna arbeta.  Låt oss inte
klaga, utan tacka Gud!"

<p>"Mina flickor, mina Duvor!" sade fadern, "Gud ske lov, att jag har
er alla!"

<p>Som en flock duvor smögo sig de sju flickorna kring föräldrarna
smekande.  De skulle "hjälpa dem, de skulle arbeta för dem och
varandra!"

<p>Fru Tupplander smög sig även i morgonväkten åter till sitt hus, som
hon fann orört av lågorna.  Den första syn, som där slog henne med
forvåning och

<!-- page 145 -->

i första ögonblicket med förskräckelse, var hennes -- fröken, fröken
Krusbjörn, som stod livslevande i köket, sysselsatt med att -- äta en
stor smörgås.  Över återseendets effekter och förklaringar kasta vi
ett förhänge.

<p>Fram på dagen gick fru Uggla omkring, gruvande sig över allt, som
skett, och över allt, som skulle ske, födande sin mörka fantasi med de
dystraste framtidstavlor, med ohjälpligheten av allt eländet, och --
"de sju mamsellerna Duva!  för dem fanns då intet hopp mer!"

<p>Större delen av de förmögnare av den husvilla mängden kom under
förmiddagen in i hem, som öppnades för dem av vänner och bekanta,
eller ock för penningar.  Större delen av de fattigare fingo vänta ute
på fältet mer än ett dygn, och den gamla åttioåriga gumman fick ligga
under bar himmel i tre dygn.  Fåfängt öppnade prästgården, Mimmi
Svanberg och ännu några fler sina gästfria boningar.  Mängden av
behövande var alltför stor, och många dessutom av stadens invånare,
som varit så lyckliga att få behålla sina goda och rymliga hem,
tänkte, som den själviske husägaren vid maningen om hjälp: "Det angår
mig icke!" Och de förblevo lugna åskådare av brödernas nöd och arbete.

<p>Direktör Falk och hans familj fingo hyra en liten malmgård nära
staden; och Herthas tid och omtanke upptogos för det första helt och
hållet av att här ordna för de sina och bereda dem all trevnad, som
kunde åstadkommas.  För första gången togos hennes själs- och
kroppskrafter starkt i anspråk, och detta var för henne välgörande.

<p>Stadens myndigheter voro ivrigt sysselsatta dels med att hjälpa de
mest behövande, dels med fattagande och inspärrande av de skälmar, som
begagnat eldsvådan för att roffa och stjäla, och landshövdingen svor
en dyr ed, att den, som "tillställt detta spektakel", skulle icke
undkomma hans och rättvisans hämnande arm.

