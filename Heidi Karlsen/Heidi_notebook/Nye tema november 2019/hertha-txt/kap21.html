<!-- page 290 -->

<h1>Mötet vid graven</h1>

<p>Det var en skuggrik kyrkogård, planterad med lummiga lönnar och
lindar, den, till vilken Yngve begav sig, och där han redan upplevat
så sköna timmar vid den älskades sida.  Den var just en passande plats
för ett högtidligt möte.

<p>Brittsommardagens sol lyste ännu varm över träden, som även de
lyste i guld och eldfärgade skiftningar.  Men var det hemlig sympati
som rörde naturens hjärta för ynglingahjärtats stumma oro -- visst är
att det tycktes, som om det även väntat på någon.  Hastiga vindstötar,
som läto trädens grenar oroligt svänga och susa och jagade moln fram
på den hittills alldeles klara himmelen, växlade med stunder av dödlik
stillhet, då man hade kunnat höra de lättaste fjät, och då träd och
blommor och vaggande gräs stodo stilla liksom lyssnande.  Så reste sig
åter vinden och träden brusade, såsom rörda av suckar, och löven föllo
över graven; -- och vinden var varm som tropikernas vind, som
kärlekens ljuvt bittra oro; åter blev det stilla, lugnt och allt
tycktes bida.

<p>Yngve stod vid Almas grav, med högt klappande hjärta väntande
henne, som kunde giva honom liv eller död; så kändes det för det
sjudande ynglingahjärtat,

<!-- page 291 -->

vars känsla, väntan och lidande hade uppdrivits till högsta punkt.
Redan hade han väntat fem minuter över den utsatta tiden; "tänk om hon
icke skulle komma!..."

<p>Yngve lutade ryggen mot ett åldrigt träd, tillslöt sina av solen
bländade ögon och stod lyssnande under en stund av dödlikt lugn, han
visste att han skulle igenkänna ljudet av hennes steg.  Då gick en
varm fläkt över hans ansikte, träden brusade och något sade honom: hon
är där!

<p>Han uppslog ögonen och hon stod verkligen där framför honom, men så
förändrad, så blek, så högtidligt allvarlig, som om hon nyss uppstått
ur graven med jordelivets sista tunga dröm ännu i sin själ.

<p>Ovillkorligt räckte han mot henne sina armar.  Och hon -- den
starka, stolta flickan måste hålla sig fast i bänken vid graven, ty
hennes knän sviktade.  Yngves avtärda ansikte vittnade om vad han
lidit, men i dess rena drag, nu liksom förklarade av den glödande
solens sken, stod intet medvetande om brottslighet.  Båda betraktade
varandra tyst.  Han var den första att bryta tystnaden.

<p>"Hertha!" sade han, "även du har lidit, jag ser det!"

<p>"Ja", svarade hon, "och du" -- hon tänkte tillägga, "har vållat
det", men hon kunde ej.  Ju mer, ju djupare hennes blick forskade i
Yngves anlete, dess starkare uppgick för henne en omutlig, en himmelsk
övertygelse att Yngve ej kunde vara skyldig och hon utbrast -- "nej,
nej, du är icke falsk; nej, du har ej handlat bedrägligt -- nej, din
rena blick vet icke av någon sådan skuld.  O, min Gud, måtte jag dö i
detta ögonblick hellre än att bedraga mig!  -- Yngve!  du är ej, du
kan ej vara -- Amalias älskare, fader åt hennes barn!..."

<p>"Du har rätt, jag är det ej!" svarade Yngve lugnt...

<p>"Jag tror dig, jag tror dig och tackar Gud!"

<!-- page 292 -->

utbrast Hertha åter med sammanslutna händer.  "Men säg, varför nämnde
hon -- Yngve Nordin?..."

<p>"Emedan", svarade Yngve, "det är min yngsta broders namn likaväl
som mitt.  Alla tre bröder heta vi Yngve, men med tillsats av ett
annat namn; den bror om vilken är fråga heter Alfred Yngve, jag heter
Yngve Frey."

<p>"O, jag förstår, förstår nu allt", återtog Hertha häftigt skakad.
-- "det är då han, som är den skyldige, och du, du är Yngve Frey!  --
Varför Yngve, varför har jag ej fått veta detta förr?  Mycket lidande
hade varit besparat!..."

<p>"Varför visste jag icke förr än sedan några dagar, att Amalia var
din nära släkting?  Du har aldrig nämnt henne för mig, hon ej dig.
Min broders förtroende erhöll jag först få veckor sedan och hade ingen
rätt att yppa hans hemlighet förrän -- omständigheter sådana som de nu
inträffade gör det mig till en plikt."

<p>"O, Yngve, och jag har trott dig brottslig!  Huru skall jag kunna
förlåta mig själv?..."

<p>"Hertha!  -- giv mig rätt att utplåna detta minne; -- giv mig din
hand, bliv min maka; vare härefter allt klart, allt samfällt emellan
oss -- om endast detta har skilt oss åt!..."

<p>"Icke endast; hör mig...  nu eller aldrig måste allt sägas.  Yngve,
man har sagt mig, att du varit flyktig, att du älskat andra kvinnor
innan du älskat mig.  Svara mig: är det ingen kvinna som mera än jag
har rättighet till din trohet, intet barn som har rätt att fordra ditt
namn och ditt beskydd, såsom av dess fader?"

<p>Och Herthas röst bävade ej, men hon var dödligt blek och hennes
uttryck hade återtagit dess högtidliga, nästan stränga allvar.

<p>Väl Yngve, att han ej, som hon väntat behövde nedslå sin blick, att
han så frimodigt kunde möta hennes i det han sade:

<p>"Räck mig din hand; min är fri och intet sådant

<!-- page 293 -->

ansvar vilar på mitt hjärta.  Jag har älskat innan jag älskat dig, ja,
men av ungdomens översvallande liv och icke av själens fullhet.  Jag
hade kunnat fela, falla, om icke min moder stått som en god ängel vid
min sida.  Då hon såg min böjelse att hänföras av stundens känslor,
talade hon öppet med mig, visade mig hela faran av dessa hänförelser
och lärde mig genom exempel ur det vardagliga livet känna eländet
eller tyngden av dessa förbindelser, som sky dagens ljus och som
pålägga plikter eller ansvar, vilka förebrående eller tryckande följa
oss livet igenom.  Hon lät mig känna det som ett skönt, ett ädelt mål
att bevara mig värdig en ren kvinnas kärlek.  Och huru tackar jag
henne icke nu, sedan jag funnit dig!"

<p>"Det är då verkligen så?"  utbrast Hertha i stilla, hänryckt
visshet, ty Yngves manliga och öppna förklaring hade skingrat varje
skymt av tvivel i hennes själ; "du är då verkligen den yngling jag
stundom drömt dig vara, min Yngve, Yngve Frey!  -- och jag kan vara
stolt att älska dig, att älskas av dig! -- o Yngve!  Denna visshet är
himmelskt skön.  Må människorna eller skickelsen skilja oss åt..."

<p>"Nej", avbröt häftigt Yngve, "det får ej ske!  Vad Gud förenat
skall ej människor åtskilja, och du är nu inför hans ansikte min.
Bliv det även inför människorna, bliv nu min brud, inom kort min maka;
giv mig rättighet att vaka över ..."

<p>"Tyst, tyst, älskade!" avbröt Hertha, "låt oss icke nu tala om
framtiden, icke nu!  Låt oss vila i denna stund, den är hel,
fullkomlig!  -- Du är överretad, min Yngve, av många dagars oro, jag
är trött av denna tids kamp och kval.  Sätt dig vid min sida, låt mig
hålla din hand.  Vad du är vacker, Yngve, vad du är ädel och god; --
solen älskar dig, ler över dig; Guds ande omfamnar oss; träden klappa
i händerna över oss, blommorna smeka dina fötter; ty du är Yngve Frey;
-- ser du -- de springa ur graven, ur Almas hjärta, ty det har fått
nytt liv av min sällhet.

<!-- page 294 -->

-- Vad livet är skönt, Yngve, <i>min</i> Yngve, vad det är stort och
härligt att leva, att älska!"

<p>Så talade Hertha i stilla men mäktig hänryckning, i det hon badade
Yngve i blickar av en glans och eld, inför vilken solens glöd var
svag.  Det starka i uttrycket, som var Hertha egendomligt, och som gav
hennes ansikte ett imponerande intresse, förklarade det nu till en
skönhet av ingen vanlig art.  Yngve kunde blott betrakta henne med
glädjedruckna blickar, under det han uppsög hennes ord såsom ett
livselixir.  När de tystnade, så var det emedan de beseglades av en
kyss

<p>"Som livet varm, som döden trogen",

<p>i det hjärta slog mot hjärta högt och starkt.

<p>Det var icke veka själars glömska av allt utom stundens tjusning,
icke passionens eldiga hänförelse, det var det klara medvetandet om
ett evigt samband, en evig kärlek, som här förenade två älskande.

<p>Men en darrning, såsom av ett elektriskt slag, genomflög nästan i
detsamma Hertha, och luften dallrade omkring dem i samma stund rörd av
en mäktig klang.  Kyrkans klockor klämtade; en dödsringning begynte.
Långsamt skred en liten skara svartklädda män in genom kyrkogårdens
port fram mot en öppnad grav.

<p>Nu stannade tåget.  Ringningen upphörde, och prästens entoniga röst
hördes allena en stund, jämte de oroligt susande träden, så kom de tre
skoviarna mulls tunga fall på kistan i graven åtföljda av orden:

<p>"Av jord är du kommen; -- till jord skall du åter varda.  -- Vår
frälsare Jesus Kristus skall uppväcka dig på den yttersta dagen.

<p>Låtom oss bedja!"

<p>Efter den övliga bönen yttrade prästen:

<p>"Människan, av kvinna född, lever en liten tid

<!-- page 295 -->

full av oro; växer upp såsom ett blomster och faller av: flyr bort som
en skugga och haver ingen varaktig stad."

<p>Yngve tryckte Herthas hand innerligare till sitt bröst och viskade:

<p>"Kärleken är starkare än döden!"

<p>"Ja", svarade Hertha, "jag tror, jag känner det."

<p>"Bliv min i liv och död!" återtog Yngve.

<p>"Jag är det!" svarade Hertha, "men jag har ännu något att säga dig
innan...  vad denna sång är vacker, Yngve, hur den tyckes helga
gravarnas sömn; endast för sorglig, glada sånger borde sjungas vid
gravarna, Yngve, sånger som förbinda natten med dagen, tiden med
evigheten, sånger om framtid och förhoppning; -- sånger om begynnelsen
och om fullbordan!'...  men du är blek, Yngve, och aftonen blir kylig;
låt oss gå hem; -- stöd dig på min arm som förr, min Yngve!"

<p>I detsamma begynte ringningen ånyo, och en av männen ur
likprocessionen skilde sig från denna och kom hastigt emot dem.  Det
var den lilla pastorn, som orolig över de älskandes långa samtal vid
graven, nu kom att uppsöka dem.  De räckte honom sina händer, och
deras strålande, sällhetsdruckna blickar sade honom, ännu mer än deras
ord, att allt var klart, allt gott dem emellan.

<p>"Nå så, Herren vare lovad!" sade pastorn, "men ni behöva icke
därför sitta här hela natten, utan kom nu vackert hem med mig, eljest
blir mor där hemma icke god på mig eller på er.  Och gästerna där
hemma skola undra och fråga -- kom barn, följen med mig!"

<p>Yngve och Hertha följde deras vän, under det processionen stilla
begynte sitt återtåg och dödsringningen fortfor ännu en god stund.

<p>"Vem jordades i afton?" frågade Yngve.

<p>"En ung man, sådan som du -- och nyss bliven brudgum!" svarade
pastorn dystert.  Tysta gingo alla tre tillbaka till prästgården.

