<!-- page 373 -->

<h1>Herthas hem
<br><i>Om aftonen</i></h1>

<p>Brudgummen är i brudens hem, men bröllopet -- det är långt borta!
Längre bort synes det nu än någonsin, ty Yngve synes nära att dö.
Dock, ho vet!  Stor är kärlekens, stor även stundom konstens
läkedomskraft.

<p>Läkaren är efterskickad och emellertid är Hertha allena hos Yngve.
Hon kysser hans mun, hans ögon, hans kind, hon kysser hans kalla hand.
Vem kan nu neka henne det?  Nu kan hon ge sig lov därtill, ty han
skall ju dö.  Änglarna i himmelen kunde ej kyssa med så ren, så
offrande kärlek.  Så kysste hon aldrig den livsvarma ynglingen som nu
dessa kalla livlösa läppar.

<p>Men Herthas kyss har väckt Yngve ur hans dödsslummer.  Han vilar på
henne sina ögon.  Han suger nytt liv ur hennes blickar.  Han reser sig
upp.  Snart vilar hans huvud mot hennes skuldra och han framviskar ord
av kärlek, av glädje att se henne åter.  Men Hertha lägger sitt finger
på hans läppar; han får nu ej tala.  Snart kommer läkaren, få se vad
han kan göra.

<p>Doktor Hederman kommer; han ger patienten en stillande dryck, som
räckes denne av Herthas hand.

<!-- page 374 -->

Fullkomligt lugn förordnas.  Hertha allena får vara nära Yngve.  Han
kan ej umbära henne; han följer henne med sina blickar, han synes föda
sig av hennes åsyn.  Efter några timmar i hennes hem har hans puls
höjt sig, han blickar klart omkring sig, han kan sitta uppe, han kunde
tala, om man tillät honom det.  Men Hertha tillåter det icke.  Läkaren
varnar, men ger också hopp; Yngve skall möjligen komma sig -- leva!
O!  huru sakta rör sig ej Hertha omkring honom, och styrker och
hugsvalar honom tyst genom sin närvaro, sin själs fullhet och styrka.
Yngves moder är icke så bra för honom nu, ty hennes egen kroppsliga
svaghet besegrar hennes själskraft och hon kan ej se honom utan tårar.
Men Hertha har ännu ej denna dag fällt en tår; det är ej nu tid att
gråta.

<p>Doktorn har förordnat ett varmt fotbad åt Yngve för att draga
blodet från bröstet.  I aftonens skymning är det berett för honom och
blandat med välgörande, välluktande kryddor.  I skymningens stund
sitter Yngve njutande dess vällust.  Han frågar icke nu, vilka äro de
mjuka händer som bada hans fötter.  Han sluter sina ögon och drömmer
sig tillbaka till den tid han var ett barn i sin moders hem och hennes
händer vårdade honom.  De ville göra det även nu, dessa händer, men de
ha nu blivit för svaga, och det är icke modern, utan den, som nu anser
sig hans maka, som tvår hans fötter och kallar livsvärmen ned i de
stelnade lemmarna.  Yngve har slutit sina ögon, vilande mot kuddar i
den bekväma länstolen; Hertha tror att han slumrar, och när hon i hans
vackra men tärda ansikte betraktar längtans och lidandets härjningar,
falla hennes tårar för första gången denna dag.  De väta Yngves
fötter, som hon håller i sitt sköte, och hon löser då sitt rika, sköna
hår och torkar dem därmed.  Yngve hade ofta förebrått Hertha, att hon
ej kunde älska som han älskade, att hon ej förstod vad kärlek är, och
hon

<!-- page 375 -->

hade ibland tyckt att han hade rätt; men nu kände hon, att han hade
orätt.

<p>Om natten satt Hertha vakande vid Yngves säng.  Han slumrade
oroligt och vaknade ofta liksom uppskrämd av svåra drömmar; men vid
anblicken av den trogna väninnan log han och blev lugn.  Under nattens
stillhet beredde sig Hertha till morgondagens kamp med sin fader.

