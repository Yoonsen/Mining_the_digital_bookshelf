<!-- page 314 -->

<h1>En stund</h1>

<p>I våra nordiska folkvisor förekommer vanligen, emellan begynnelsens
och slutets molltoner, en mellansats av få takter, i vilken de
ljuvaste durtoner smeka örat, röra känslan; i vilken själen tyckes
kasta en ljus, löftesrik blick in i en framtid av vår och kärlek.  Den
afton då Yngve, efter direktörens anvisning, infann sig på Kullen för
att samtala med honom, liknade en sådan durmelodi i de älskandes liv.

<p>Direktören, som tycktes ha fattat sitt beslut med avseende på
Yngve, mottog honom med hövlighet och utan frånstötande köld, lät
honom uttala sig och svarade därefter, att han önskade lära känna
honom närmare, och önskade honom en mera betryggad ställning i
samhället samt vissare utsikter till självständig bärgning, innan han
kunde ge sitt samtycke till hans förbindelse med Hertha.  Hertha ägde
väl någon förmögenhet efter sin moder, men icke så betydlig, som man i
allmänhet trodde, och icke nog för att ensamt försörja en familj.  Det
var direktörens plikt, som far och förmyndare att vaka för hennes
framtid.  Framtiden allena kunde bestämma utgången av Yngves
önskningar i avseende på Hertha,

<!-- page 315 -->

men -- han kunde ju ha sin talan öppen, och emellertid skulle han vara
välkommen i Herthas fädernehem.

<p>Allt detta var billigt och var mer än Yngve, efter föregående
aftonens uppträde, väntat sig.  Han tackade därför hjärtligt Herthas
fader, yttrade sitt hopp att efter icke lång tid kunna tillfredsställa
hans billiga fordringar och att kunna tillbjuda Hertha en
levnadsställning tryggad för ekonomiska bekymmer.  Yngve förstod
därjämte att väcka direktörens intresse för de företag, i vilka han
själv var intresserad och hans bana hade sin framtid.  Han gjorde
överhuvud ett så behagligt intryck på direktören, att denne bjöd honom
att stanna kvar till kvällsvarden.

<p>En sådan händelse, nämligen att en ung man blivit i huset
kvarbjuden till kvällen, hade icke hänt där på många år; icke sedan
den tid, då Almas älskare umgicks där.

<!-- sic Sverge below -->

<p>Matsalen på Kullen visade denna afton en ovanligt trevlig scen.
Den höga furubrasan, som knastrade och flammade muntert i spisen,
kastade glada dagrar over husfadern, som i fonden av rummet satt
rökande sin pipa och samtalande med Yngve om väg- och
vattenbyggnadsanläggningar i Sverge och i andra länder; lyste upp
lilla moster Nella, som satt vid elden ivrigt nystande på sin härva,
småmuttrande för sig själv med ett ovanligt förnöjsamt utseende, lyste
över aftonmåltidens bord, som dukades och pryddes med blommor av
Märtha och Maria, och slutligen över Hertha, som kom och gick, under
det hon stilla skötte sitt husmoderliga värv.  Hon förekom Yngve
därunder så ädel och skön, att han stundom fick starka distraktioner
och alldeles glömde att svara på direktörens frågor om järnvägarna
eller ock svarade uppåt väggarna.  På en fråga om ett visst
järnvägsbolag svarade Yngve drömmande: "En verklig Iduna!" och på en
annan om en viss järnvägs sträckning svarade han eldigt: "In i
evigheten!..."

<!-- page 316 -->

<p>Direktören såg på honom förvånad, men då han märkte riktningen av
hans ögon smålog han, blåste rök ur tobakspipan och syntes icke
förtörnad.  Man hade nästan aldrig sett direktören så human och vänlig
med någon.  Huru lycklig denna syn gjorde Hertha, och de ljuva
framtidsförhoppningar, som den väckte i hennes och i Yngves hjärta är
icke svårt att föreställa sig.

<p>Aftonmåltiden blev under dessa förhållanden en av de gladaste, som
ännu hade tillbragts i detta hem.  Efter den talade direktören med
Yngve om hans moder och gjorde nu med avseende på henne det tillbud av
en plats i hans hus, som Hertha förberett honom på.  Yngve förstod,
att direktören ansåg denna sak som en för huset förmånlig affär, och
prisade tyst Herthas klokhet.  Innan de åtskildes, förde Hertha sin
vän i det rum, som hon inrett och ordnat för hans moder.

<p>"Se, Yngve", sade hon, "där skall ditt bokskåp stå, och här, i
denna länstol, skall din mor sitta, och jag här bredvid henne, då vi
tillsammans läsa dina böcker och dina brev.  Här vid detta skrivbord
skall din mor och -- även jag, ibland, -- skriva till dig."

<p>Hertha ville hos Yngve, i skilsmässans stund kvarlämna intrycket av
hennes nära förbindelse med hans mor och av dennas liv i hennes hem,
hon ville att han i minnet skulle se dem tillsammans.

<p>Yngve var på en gäng så rörd och så lycklig av alla dessa intryck,
att, då han tog avsked av Herthas systrar, tryckte han dem till sitt
bröst med en innerlighet, som på en gång förvånade och rörde dem,
kysste sedan moster Nellas hand och därefter hennes kind, vilket lät
henne i häpenheten rycka av garnhärvans tråd.  Yngve hade velat sluta
direktören och hela huset i sin famn, men den förres kalla, ehuru
hövliga min avkylde honom.  Likväl, när Yngve med uttrycket av sonlig
vördnad och tacksamhet i sitt öppna, vackra ansikte ännu en gång
skakade till

<!-- page 317 -->

avsked hans hand, följde direktören honom till dörren och sade med
ohycklad vänlighet: "Jag önskar er all lycka, och välkommen åter.  Ni
är mycket ung ännu, och då patriarken Jakob kunde vänta i sju år på
sin älskade, så bör det icke förefalla er långt att vänta ett år eller
par på den ni har kär.  Tiden går fort."

<p>Denna afton kysste Hertha sin faders hand såsom hon icke kysst den
sedan den tid, då hon var barn och såg upp till honom i blind lydnad
och kärlek.

