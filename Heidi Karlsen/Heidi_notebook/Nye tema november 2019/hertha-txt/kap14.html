<!-- page 186 -->

<h1>Det nya hemmet</h1>

<p>Herthas nya hem, Kullen, låg en knapp fjärdingsväg ifrån
prästgården.  Däremellan låg den uppbrända delen av staden med dess
ruiner och grushögar.  Men vid Kullen, liksom vid Solberga, stod
trädgården i full blomning.  En trädgård, där syrener och fruktträd
stå i full blomma, omsusade av miljoner sakta surrande insekter, där
alla små buskar och plantor för var dag slå ut nya blad, har alltid
förefallit oss som ett poem, vilket måste på något vis anslå och liva
det poetiska i varje själ.  Ja, ty var själ har dock en gnista av den
prometeiska elden, ehuru nedmyllad den må vara i egoismens eller
vardagslivets grus.  Verkligen poetiska naturer behöva blott en liten
del av denna härlighet för att mäktigt livas.  E. G. Geijer njöt hela
naturens och vårens rikedom uti ett blommande körsbärsträd utanför
sina fönster.

<p>Den gamle Falk hade under stads- och affärsliv nästan glömt hur en
trädgård såg ut.  Nu, flyttad ur sina vanliga omgivningar och till en
del ur sin vanliga verksamhet, som hans skakade hälsotillstånd nekade
honom att som förr sköta, och genom detta hälsotillstånd mera öppen än
förr för mildare

<!-- page 187 -->

intryck, blev han liksom överraskad av den skönhet, som på en gång
omgav honom och talade till honom om en mängd ämnen, som han i sin
första ungdom hade varit bekant med, men hade sedan allt mer lämnat ur
sikte.

<p>Försommaren var detta år ovanligt skön.  Direktören gick i
trädgården under de blomrika träden; han följde med trådgårdsarbetet
och började snart deltaga däri; det roade honom i synnerhet att vårda
träden.  Martha och Maria kastade sig med riktig passion in i
trädgårdsodlingen: den förra planterade ärter och bönor, anlade
sparrissängar, den senare blomsterrabatter.  Snart arbetade de
gemensamt med fadern, vars lynne dagligen därunder blev ljusare och
vänligare.  Därtill bidrog även mycket att han, enligt med sitt löfte,
med fullt förtroende överlät till Hertha husets ekonomi, han lämnade
henne visst i månaden därtill, men blandade sig icke vidare i några av
dess angelägenheter.  En sådan sakernas anordning kan icke nog
anbefallas både för herrarnas, fruntimrens och husets väl.  Den bästa
man blir tråkig, då han tar sig "Marthas bekymmer"; och vi veta
skickliga statsmän, som blivit odrägliga husfäder genom att befatta
sig med styrelsen av hushållsdetaljerna.  Arago kände med skäl sin
vördnad för den namnkunnige La Place betydligt förminskas, då han
hörde dennes fru sakta begära av honom "nyckeln till sockerskrinet".
Det förstår sig att vi av fruntimmerna fordra, att männen med lugn
måtte kunna överlämna dessa omsorger i deras händer, men härom har man
predikat tillräckligt.  Man måste i alla fall även här tillåta
lärospån och gradpassering.  Ingen blir god husmoder med ett språng.
Men giv blott kvinnan <i>en god vilja</i>, tid och tillfällen och --
var lugn.  I niohundra fall bland tusen "hon skall göra't."

<p>Hertha var så mån om att belöna sin fars förtroende, så angelägen
att göra honom till nöjes, att

<!-- page 188 -->

hon snart övervann sin naturliga motvilja och även sin bristande
fallenhet för husets ekonomiska angelägenheter; och aldrig hade
direktören varit så nöjd med maten och så tillfreds med husets
bestyrelse.  Dessutom, sedan han överlämnat allt i sin dotters hand,
frågade han ej mer efter vart glas som gick sönder, var tolvskilling
som skulle ges ut; och detta besparade honom en mängd små förtreter
och förargelser, varmed han förr brukade förbittra livet för slg och
andra.

<p>Småningom begynte även litet skönhet inkomma i hemmet, och ehuru
direktören i begynnelsen såg därpå med misstänksamma blickar,
försonade han sig därmed, då han märkte, att det icke kostade honom
något.  Dels förfärdigades många vackra arbeten av hans döttrars
händer, dels också använde Hertha en del av den skänk, som fadern
givit henne, till att försköna hans nya hem.  Men det var i huset
synnerligen ett rum med fönster åt trädgården och åt solsidan, som hon
ordnade och prydde med en egen förkärlek; det låg invid hennes eget
rum och hennes systrar kallade det Herthas kabinett, men Hertha hade i
tysthet givit det ett annat namn.

<p>Huset var av trä, väl och rymligt inrett och stenhus i all ära, men
trähus ha alltid synts oss trevligare, liksom de visserligen äro
varmare och hälsosammare.  Något av skogens lugn och frid omsluter oss
i dessa skogens avkomlingar.  De närma sig även vanligen mera naturen
och livet i den.  Nätta förstukvistar komma ut i trädgården eller
under gröna träd.

<p>Så stod även på Kullen förstukvisten åt trädgården till under höga
träd, och rankor av doftande kaprifolium klängde upp omkring dess
prydliga grönmålade gallerverk.  Här såg man under de långa, ljusa
sommaraftnarna direktören sitta, rökande sin pipa, och moster Nella
med sin nystfot ivrigt redande en trasslig härva, under det hon
underhöll sig

<!-- page 189 -->

och sin svåger med berättelser, som han allt mera uppmärksamt lyssnade
till.  De hade tillbringat sin ungdom tillsammans, och det sades även,
att ett ömsesidigt tycke hade knoppats emellan dem, i synnerhet på
hennes sida, då hennes unga och förmögna halvsyster återkom från
pensionen i Stockholm, där hon fulländat sin uppfostran, och med ens
intog det hjärta, som Nella börjat anse som sin egendom.  Men hon
älskade ömt denna syster; med bitter smärta, men utan harm och utan
klagan drog hon sig tyst tillbaka, på det ingenting måtte hindra
"systerns lycka".  Detta var den okända, men vackra romanepisoden i
moster Nellas liv; och dit hörde även den fortfarande trofasta
tillgivenhet, som hon fortfarit att ägna systern och svågern samt
deras barn.  För denne senare hyste hon en fruktan blandad med kärlek,
som gjorde att hon väl ofta led under hans välde, men aldrig dömde
över honom.  Hon hade nöjt sig med att leva i hans hus, likt en stilla
nattlampa, värderad och påkallad blott i skymningens och nattens
stunder.  Hon hade sett sin syster slockna ut under mörkret av ett
disharmoniskt äktenskap och hade vakat och gråtit över henne, och hade
ibland tyst tackat Gud, att hon själv icke blivit gift; men ändå
bevarade hon en vördnad för sin första och enda kärlek, som gjorde
henne till en viss grad blind tör svågerns fel, som hon kallade hans
"fixa idéer" och fäste henne vid honom och hans barn, såsom den
livegna är fäst vid husbondens hus.  Den ständigt kvävda livslågan
hade emellertid i sitt ensliga rum eldat inbillningskraften och
framkallat vissa fixa idéer utan grund i verkligheten.  I övrigt var
moster Nella fullkomligt redig och klok.  Hon hade ett förträffligt
minne, i synnerhet för sina ungdoms dagar och bekanta, och som de
flesta gamla personer levde hon sig gärna i tankarna tillbaka i dessa.
Som många av dessa även hörde till direktörens ungdomstid, blev moster
Nellas minnen

<!-- page 190 -->

och samtal av ett oväntat intresse för honom under de långa
sommaraftnarna.  Han ordentligt längtade till sin tetimma, kl.  7 om
aftonen, ty i stället för att som vanligt dricka sitt te ensam på sitt
rum, lät han nu bära ut det på förstukvisten och skickade till moster
Nella och bjöd på "en kopp tevatten".  Moster Nella var ej sen att
hörsamma kallelsen.  Hjärtat hoppade i hennes bröst, då hon med sin
nystfot i handen trippade ut på förstukvisten, fick taga plats på den
gröna träsoffan mitt emot svågern och denne vänligt sade: "Nå moster,
hur var det nu igen med..."  den eller den händelsen eller person, som
hade spelat en roll i deras ungdomstid.

<p>Genast var moster tillreds att nysta fram tråden av otaliga
ungdomsminnen, som väl trasslade sig litet i varandra, allt emellanåt,
men där dock alltid liksom knutarna på de peruvianska indianernas
kuipos, vissa perioder och personer tjänade som minnespunkter och
visare.  Nu var den stora rättegången en av de förnämsta av dessa
punkter, eller rättare en tråd som hemligen löpte igenom dem alla, och
då den blev synlig, brukade direktören bli ond och säga: "Se så, se
så!  Äro vi nu där igen?  Låt vara de där absurditeterna.  Låt oss
hålla oss till verkligheten."  Men den stora rättegången var för
moster Nella verkligheternas verklighet; och hon kunde ej hjälpa det,
den hemlighetsfulla rättegången kom fram igen; och då den småningom
fick nya, besynnerliga belysningar och sammanflätningar med en
process, i vilken direktören själv varit invecklad, så begynte han
efter hand att lyssna till talet om den med en viss nyfikenhet.  Det
kunde ju möjligen ligga någonting därunder.

<p>Moster Nella kände sig emellertid ungefär som en nattlampa kunde
känna (om den kunde känna), som ifrån en vrå i barnkammaren blir
förflyttad upp i förmakskronan, eller som en nolla, som får framför
sig nr 1.

<!-- page 191 -->

<p>Hon kände sig helt viktig och märkvärdig och lycklig, kallad så att
var afton lysa för sin fruktade, men alltid i grunden älskade svåger.
Hon kände sig viktig för hela huset, och var det i själva verket då
hon så roade husets herre.  Och hennes berättelser blevo allt
livligare och den stora rättegången fick allt större betydelse och
märkvärdigare skaplynne.  Så gick sommaren och mycket i familjens
dagliga liv hade ljusnat.  Hertha fick använda sin tid hur hon det
ville och njöt av denna frihet.  Blott att fadern såg henne vid
måltiderna, var han nöjd.

<p>En sak fortfor likväl att göra henne bekymmer; det var att hennes
fader ingenting gjorde för att sätta i verket det löfte, som han givit
henne rörande hennes myndigblivande.  Ett par gånger hade hon med
klappande hjärta vågat påminna honom därom, men då alltid blivit
avvisad med ett strävt svar, antingen att hon "icke behövde bekymra
sig därom" eller en fråga: "Varför hon hade så bråttom?  Om hon
behövde pengar, så kunde hon ju vända sig till honom!"..  Den rörelse
och goda vilja, som väcktes hos honom genom eldsvådans händelser och
Almas död, syntes nu slocknade och hans egoistiska sinnelag åter taga
överhanden.

<p>En ung kvinna i förhållanden sådana som Herthas är bra hjälplös.
Ju ädlare, ju mera grannlaga och finkänslig hon är, desto svårare är
hennes belägenhet.  Det finnes personer, som, utan att vilja handla
orätt, ha en obeskrivlig svårighet att lämna ifrån sig makt eller
penningar.  Vi fördöma dem ej, vi veta att egoism och girighet, lika
väl som lättsinne och slarv, ha sin rot i böjelser, givna av naturen,
och som till en viss grad ligga utom människans makt.  "Kära D.!  Huru
skall jag bära mig åt för att bli av med denna förbannade snålheten?"
frågade den rika bankiren B.  mer än en gång suckande sin vän och
förste bokhållare.  Han ville, men han kunde icke befria sig från sin
arvsynd.  Mången människa

<!-- page 192 -->

kommer icke längre här på jorden än att så vilja.  Gott ändå om hon
kommer så långt och att -- "vad för människan är omöjligt, är möjligt
för Gud".  vi fördöma därför egoisten lika litet som någon annan
syndare, men vi önska djupt att människors liv och lycka gjordes så
mycket som möjligt oberoende av individers fel och godtyckliga vilja.
Svenska kvinnor ha i detta avseende ännu mycket att önska av deras
fäderneslands lagar.

<p>Herthas själ skulle ha känt bittrare faderns brist av ordhållighet
emot henne, om hon icke allt tydligare märkt, att hans
sinnesförmögenheter voro i avtagande, och förmodat att däruti kunde
ligga grunden till hans uppskov.  Med oro såg hon att hans minne för
det närvarande försvagades, och att han hade svårt att reda sig i
penningeaffärer.  Med oböjlig envishet behöll han emellertid för sig
ensamstyrelsen över dessa och meddelade sig med ingen.  "Säg till när
du behöver penningar!" sade han ett par gånger och tycktes icke ana
eller ville icke förstå huru föga detta var nog för dotterns frid och
framtid.  Med bekymmer tänkte hon på denna framtid för sig och sina
unga systrar, vilkas väl hon nu kände sig skyldig att moderligt
bevaka.  Hon såg sig om efter en hjälpare i nöden, men ju mer hon såg
sig om, ju mer insåg hon huru oändligt ensam hon stod, utan anförvant
eller vän, som kunde giva henne råd eller hjälp.  Omständigheterna
kallade henne att vara husets och familjens stöd, men nekade henne,
vad som allena kunde ha givit henne makt därtill.  Hennes frihet och
förmögenhet voro båda lika litet i hennes eget våld, och att vända sig
till främmande målsmän och till sitt lands domstolar emot sin egen
fader och tilltvinga sig den frihet, som han vägrade henne, däremot
uppreste sig hela hennes själ.  Hon kände dessutom dessa domstolars
yttrande över den nyligen väckta frågan om ogift kvinnas
myndigblivande vid en viss given ålder, och detta hade skakat

<!-- page 193 -->

hennes tro på deras rättvisa. *

<blockquote>* Se <a href="bilaga.html" >bilagan</a> vid bokens
slut.</blockquote>

<p>Det var under dessa nedslående förhållanden, som hennes själ reste
sig och fann frid i dess egen rena vilja, och i aningen om en
världsstyrande makt, rättvisare än människors lagar och domar.  Det
evangelium, som Yngve öppnat för henne, begynte kasta sina strålar in
i hennes själ.  Hon tänkte ofta på orden:

<p>"Rättvise Fader, världen haver icke känt dig;" -- och vädjade tyst
från sin jordiska fader till den himmelska, nu hennes enda
förhoppning, och förblev stilla vid att troget sköta sina
vardagsplikter, under det hon med vaksamt sinne gav akt på tid och
tecken, i avbidan på stunden då hon kunde taga ett avgörande steg för
att betrygga sin och de sinas framtid.

<p>Hon begynte under denna tid öva ett allt mer ingripande inflytande
på sina unga systrars utveckling.  Hon sökte vänja dem vid ett bestämt
dagligt arbete och visade dem dettas yttersta mål såsom utöver det
jordiska livet.  De skulle tjäna Gud och hans rike därmed, det var
huvudsaken, om i rikedom eller fattigdom var en bisak.  Livets mål var
i alla fall ett stort och rikt.  Och hon talade med dem om Jesus.

<p>Så talade Hertha; men likt den andlige man, vars inre kamp vi nyss
omnämnt, ofta tjusad av den höga lära hon förkunnade, drog hon sig
mången gång tillbaka i sin kammare för att utgjuta tvivlets och
smärtans bittra tårar.  Det föreföll henne, som om hon invigde
offerlamm; och hon grät över sina systrar, över alla de unga själar,
som skulle födas, leva och långsamt dö i denna hårda, orättvisa värld.
Sedan torkade hon sina tårar och gick ut ur sitt rum, allvarlig men
lugn för att verka, stödja, hugsvala.  Hon gömde graven i sitt hjärta
och lät blommorna däröver dofta för andra.  En viss ovanlig, hög och

<!-- page 194 -->

rörande skönhet utvecklade sig därunder i hennes blick, röst och hela
väsen, jämte en stigande makt över andras själar, den hon kände icke
utan nöje.  I synnerhet fäste sig hennes unga systrar och även några
andra unga flickor vid henne med en entusiastisk hängivenhet.  Hennes
blick, hennes ord syntes verka på dem nästan med magisk kraft.

<p>Vid denna tid tillförde henne skickelsen --

