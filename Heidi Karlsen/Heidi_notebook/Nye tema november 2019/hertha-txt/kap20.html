<!-- page 279 -->

<h1>Sanct Britas sommar</h1>

<!-- sic Sverige below -->

<p>Ej tjusande som Nordamerikas indianska sommar men ändå rörande
ljuvlig och skön är ofta i Sverige den tid, som vi kalla "Sanct
Birgittas sommar" eller "Brittsommaren".  Den inträder vid samma tid
som den amerikanska eftersommaren, men den slutar mycket förr; dess
liv är likt ett skönt leende, som för ett ögonblick upplyser ett
dystert anlete.

<p>Redan ha skördarna på våra åkrar blivit inbärgade, och nattfroster
och störtregn, stundom snöglopp, härjat lövträdens och ängarnas
skönhet, blommorna ha sänkt sina huvuden, bladen svartnat.  Då
inbryter i början av oktober en tid av klar sol och lugna, varma
dagar, då den svenska naturen framstår på en gång i strålande
höstprakt med sina mångfärgade lövträd, sina lysande klasar av frukter
i oxel och rönn, sina strålande solblommor, sina mångfärgade lövträd,
sina lysande klasar av kretsande i trädens toppar och liksom novisen
pryder sig som härligast just i den stund, då hon tar avsked av livets
fägring, för att gå in i sin vinterliga grav.

<p>Det nordiska helgonet, vars namnsdag inträffar vid denna tid och
vars inre värme var sådan, att

<!-- page 280 -->

hon mitt under strängaste vinter låg på jordgolvet i Vadstenas oeldade
klostercell och kände ingen köld, har givit sitt namn åt denna
sommartid, knappt mindre underbar än hennes eget inre sommarliv.

<p>Oxel- och rönnträden kring Solberga prästgård lyste av röda druvor,
kringkretsade av flockar granna sidensvansar en skön morgon i
brittsommarsolens prakt.  Prästgården själv såg så skurad och putsad
och festlig ut, alldeles som om man där skulle bereda sig till en
högtid.  Friskt enris doftade, strött på salsgolv och förstugukvist;
solen lyste glatt genom de klara rutorna på blanka bord och granna
blommor.  Pastorskan hade otroligt mycket att göra, satte alla sina
pigor i full verksamhet och gick själv med sin stora nyckelknippa från
vind till källare, från visthus och till mjölkkammare, sedan från skåp
och till skåp inomhus framtagande duktyg och silver och porslin.  Hon
var som bäst inbegripen i linneskåpet och i valet och kvalet emellan
duktygen "stora rosen och lilla rosen, vandringsmannen och
stjärnmönstret", då pastorn inträdde i salen och utropade:

<p>"Nå, min lilla gumma, det är väl icke värt tänka sig att få en
samtalsstund med dig i dag.  Det är ändå fasligt vad du har mycket att
göra och mycket besvär för sådana här upptåg och tillställningar, som
fru Uggla skulle kalla dem."

<p>"Av vad!" sade den lilla pastorskan muntert, "besvär?  Du vet väl,
att sådant besvär är mitt största nöje, i synnerhet när det är till
småbarnsskolans förmån.  Och göromålen, sysslorna, Gud välsigna dem,
de äro mitt liv och min lust, och utan dem ville jag inte leva.  I dag
har jag farit omkring i huset som en eldslåga, allt sedan klockan fyra
på morgonen; men allting har också i dag gått så väl och så i hand,
som om det vore förspänt till något gott.  Degarna jäsa så det är en
lust åt det och -- du tror inte vilken rar "förning" jag fått just på
morgonkvisten.  Gissa!"

<!-- page 281 -->

<p>"Jag gissar en -- hjortstek!"

<p>"En hjortstek?  Du har också dina påhitt!  Nej, men så gott som
det, tre harar och en morkullal Du vet att vi skola bestå steken till
kalaset!..."

<p>"Tre harar; ett hopp för var hare och en kyss för morkullan",
utropade pastorn förtjust.  "Jag tyckte väl att det osade så ovanligt
gott från köket.  Men hör du, kunde vi inte skänka klockarns en av
hararna?"

<p>"Det får vi se i morgon, far lilla, nämligen om det blir en hare
över aftonkalaset.  Kom ihåg, att vi ska ha omkring trettio personer!
Men hur som helst, så ska vi bjuda klockarns på steken; och (jag tror,
att jag tar «lilla rosen'; den är väl duktigt sliten, men ingen ser
det vid ljus) -- och gummorna i fattigstugan skola få var sin bulla
till söndagen."

<p>"Du är en rar kvinna och husmor!" sade pastorn hjärtligt.

<p>"Ack, vad är det väl för konst att hushålla så att det räcker till,
när man har det så pass som jag, men vet du, min gubbe, att jag har
just tackat Gud i dag för att jag inte är rik; ty jag skulle då inte
veta och känna såsom nu, vad det är för en fröjd i att arbeta och
förkovra sig och tänka ut och ställa till, så att det skall räcka väl
till och bli litet över.  Och när jag arbetat veckan igenom och då vid
dess slut ser att jag har litet över, som jag kan ge bort utan skada
för huset, då kännes det så roligt och så gott.  Dessutom är det ett
friskt liv för kropp och själ i de där sysslorna, som aldrig en rik
kan känna.  Och när jag under dagen går omkring och ser till
ladugården eller visthusen eller trädgården, och därunder ser ut åt
åkrarna hur de grönska och hur grödan växer, eller upp till den blå
himlen över dem, då tycker jag att jorden är så skön, Gud så god och
livet så gott, att jag är -- färdig att gråta!"

<p>"Gråta?" sade pastorn förvånad, "varför gråta?"

<p>"Jo, emedan jag inte har någon eller några

<!-- page 282 -->

omkring mig, som kunna känna så med mig, därför att jag är -- barnlös!
Tänk om jag hade en nio eller tio döttrar eller åtminstone ett halvt
dussin att rusta med, lära arbeta och njuta som jag gör det, huru
roligt vore det för dem och för mig helst nu, då jag börjar bli gammal
och väl behövde någon inomhus att förlita mig på; ty pigor äro ändå
pigor och man kan inte lämna dem åt sig själva.  Jag tänker ibland,
att jag måste få döttrar i himlen, efter den glädjen blivit mig nekad
på jorden."

<p>"Men i himlen, min gumma, rustar man varken med sysslor eller
pigor, utan man..."

<p>"Nej, min gubbe lilla", avbröt pastorskan, "kom nu inte och tala om
din himmel, där man bara skall stå och sitta med palmer i händerna och
sjunga psalmer både dag och natt och ingenting annat göra.  Ty jag
säger dig, att dit vill jag inte komma, om än du siälv vore där.  Jag
skulle inte uthärda att sitta så dår med palmer i händerna, och jag är
viss på att vår Herre inte skall begära sådant onödigt av mig eller av
någon.  Nej, arbeta, sträva, förkovra sig och ha mycket att göra,
mycket att sköta, det måste jag ha där liksom här, om jag skall
trivas.  Och säg mig inte du, att inte vår Herre har utvägar att
sysselsätta mig och alla människor, som vilja tjäna honom på annat
sätt än att sitta med palmer i händerna och sjunga psalmer.  Nog har
han i sitt stora hushåll visthus och trädgårdar att sköta (de må nu
vara andliga, som Svedenborg säger) och fattiga själar, som behöva
bespisas av dem.  Jag begär ej bättre än att tjäna vår Herre, men han
måste sätta mig till ett reelt arbete och icke att hålla palmer i
händerna.  Och om han är så god, som jag tror det, så skall han även
ge mig några döttrar att fostra upp och lära in till hans
tjänstepigor, ty först då skulle himmelriket riktigt bli en himmel för
mig!;..  (Nej, jag tar ändå 'stora rosen', den 'lilla rosen har for
många stoppar!)"

<!-- page 283 -->

<p>"Hör mor", sade pastorn, "du talar ofta om de där döttrarna som ett
himmelrike.  Varför skulle vi inte då förskaffa oss ett sådant på
jorden, om vi kunna det?  Råd ha vi ju och rum även sedan vi kommit
hit, och nog tycker jag att det vore roligt och gott att ha ett par
unga flickor i huset, som vi kunde hålla av och som kunde hålla av
oss.  Kanske att vår Herre just därför nekat oss egna barn, på det att
vi måtte dess mer antaga oss andras, som kunna behöva det.  Vill du,
så låt oss ju förr dess hellre ta en eller två döttrar i huset!"

<p>Pastorskan blev nu sittande med "stora rosen" i sitt knä och
betraktande sin äkta hälft med ett uttryck som tydligt vittnade om att
frågan gick henne till hjärtat.  Äntligen sade hon:

<p>Om du visste, hur ofta den tanken har fallit mig in.  Men ända
hittills har jag inte sett några unga flickor, som jag riktigt av
hjärtat velat kalla mina och ta i mitt hus.  Men nu vet jag verkligen
ett par unga flickor, för vilka jag känner mig kunna vara som en
riktig mor och som du säkert skulle kunna hålla av.

<p>"Nämn dem, nämn dem bara!  Jag går genast att söka upp dem."

<p>"Det är -- Eva Duva och hennes syster Marie.  Båda äro rara flickor
och kunna bli riktigt duktiga och goda kvinnor om de komma på rätt
plats och i rätta händer.  Modern är en ståtlig människa, men hon gör
allt i huset och lämnar åt döttrarna intet utom småsaker och sysslor,
som varken taga upp tanke eller tid.  Nu är där också många flickor i
det hemmet, och det lär se bekymmersamt ut med affärerna, så jag tror
att Duvas skulle vara belåtna, att ett par av flickorna kom i ett hem
där de blevo såsom egna barn.  Eva behöver dessutom komma hemifrån och
ifrån den där förlovningen, som jag är glad att hon haft mod att slå
upp.  Men hon behöver också tagas ifrån all frestelsc och övertalning
att knyta den

<!-- page 284 -->

igen.  Hon behöver en ny och frisk verksamhet, och det skulle hon få
här.  Marie är bara ett barn, men hon är ett änglabarn och håller av
dig, allt sedan hon läste till skrift för dig, så att jag kunde bli
svartsjuk, om jag inte vore så glad däråt.  Det anar mig att båda
flickorna nog skulle vara nöjda att komma till oss, om blott
föräldrarna samtycka.  Men vad säger <i>du</i> om saken?"

<p>"Jag säger att den är -- som om den vore uttänkt i himlen, så god
synes den mig.  Föräldrarna åtar jag mig att bearbeta.  Vad flickorna
beträffar, så ämnar jag göra processen kort och säga dem, att om de
inte bums springa mig och dig i famnen, kalla oss far och mor, så
vilja vi inte ha dem!"

<p>"Sakta bara, min lilla gubbe!  Var inte allt för ivrig, ty du torde
eljest skrämma bort dem.  Dessutom, vi måste säga att saken är ett
försök på ett år eller par, att vi få se hur vi trivas med varandra."

<p>"Nå det förstås, men de <i>måste</i> trivas och vi med dem, det
känner jag på mig.  Flickorna komma ju hit i dag med deras mor?  Och
ännu i dag måste förslaget göras och saken om möjligt avgöras."

<p>"Jag har känt det inom mig hela morgonen", sade pastorskan, "att
någonting ovanligt förestod i dag, något gott."

<p>"Gud give det", sade pastorn, "jag har däremot just i dag på
morgonen haft mina stora bekymmer för den stackars gossen Yngve.  Allt
sen den där häxflickan Hertha -- som jag just ville taga i skriftermål
och duktigt läxa upp emellan fyra ögon -- så oförklarligt och
oförsvarligt reste sina färde, utan att säga ett enda ord därom, så är
han icke lik sig, som du själv sett det.  Han varken äter eller sover
eller talar eller läser, utan går och förtär sig i oro och ångest, som
ibland ser ut som det vore ånger.  Jag begriper icke saken och
ingenting vill han säga.  Men jag har sett honom vrida sina händer, så
att det knakade i dem, och slå sig för pannan

<!-- page 285 -->

eller slå knytnäven i bordet, som om han vore topp rasande.
Däremellan sitter han dyster och mörk och grubblar, medan jag ser
feberrodnad färga hans kinder och ögonen brinna dunkelt.  Jag riktigt
längtar, att greve B.  måtte resa sin väg med honom till Frankrike
innan hon -- häxan -- återkommer.  Det skulle vara rätt åt henne och
kanske den enda räddning för honom."

<p>"Ja, men hon är nu återkommen och kommer troligen hit i dag."

<p>"Vad säger du?" utbrast pastorn bestört, "och -- varför har du icke
sagt det förut?"

<p>"Emedan jag först på morgonen fått veta, att hon återkommit till
Kullen i går afton.  Och nu har jag skickat till henne ett bud med
bjudning att infinna sig hos oss i dag med övriga medlemmar av
syskonföreningen och sagt henne, att det var bäst att hon kom, om hon
ville ännu en gång se sin patient, emedan han skulle resa utrikes för
att återställa sin hälsa enligt doktorns förordnande, och att greve B.
tillbjudit honom att åtfölja sig till Frankrike i nästa vecka."

<p>"Du har gjort allt detta på morgonen i dag?" sade pastorn
förundrad.  "Det är visst att du är en märkvärdig kvinna -- emellanåt.
Och jag måste bums gå och säga det där åt den stackars gossen."

<p>"Vänta, vänta!  Får han veta att hon är hemma, så står det ej till
att hindra honom att springa av till henne, och det duger ej, klen som
han nu är och med hans sjuka knä.  Han kunde få sig en riktig
blodstörtning på kuppen -- han har ju redan ett par gånger denna vecka
spottat blod.  Nej, det går inte an!  "

<p>"Så går det an att jag själv går till henne och tar reda på henne",
sade pastorn ivrigt, "den häxan!"

<p>"Vänta, min kära gubbe, jag väntar ju mitt bud tillbaka på eviga
momangen."

<p>"Vänta och vänta, men jag kan inte vänta", sade

<!-- page 286 -->

pastorn otåligt.  "Vem vet när ditt bud kommer igen.  Själv är bästa
bud.  Dessutom vill jag se flickan och om möjligt ta reda på den här
saken.  Och om hon inte är likaså tärd och förändrad som han Yngve och
ser likaså olycklig ut, om hon har sin stolta min, så -- Gud nåde
henne!" Och med dessa ord var den lilla pastorn utom dörren och snart
i full fart på väg åt staden till.

<p>"De karlarna", suckade pastorskan, skakande sitt huvud, "alltid
skola de gå efter sina huvuden.  Där springer han nu och blir varm och
sedan kall och -- om han bara hade väntat en kvart så...  men nu får
jag väl stänga mitt skåp och så gott är att jag tar både stora och
lilla rosen -- det kan komma flera gäster än jag påräknat, och barnen
behöva dessutom några servetter; de stoppade äro bra nog åt dem!  ...
Men nu vill jag gå och se om Yngve och krydda hans frukost med mina
goda aningar.  Mer får han inte veta ännu."

<p>Detta allt var sagt dels halvhögt, dels in petto av vår lilla
pastorska, som liksom många äldre fruar hade vanan att samtala
halvhögt med sig själv.

<p>Hon hade för övrigt icke litet att bestyra med denna dag, vår goda
pastorska; ty som vi redan ha sett, skulle hela syskonföreningen
samlas på prästgården och senare alla småbarnsskolans fattiga barn
(varav en stor del tillhörde de brandskadade familjerna).  Barnen
skulle vart och ett få en fullkomlig beklädnad för den stundande
vintern, och ännu voro några små blusar, kråkor och förkläden att sy,
som skulle tillverkas denna eftermiddag.  Festen skulle slutas med
dans.  Till trakteringen skulle flera av de kommande fruarna bidraga
med var sin rätt och -- brist på mat var alls icke att befara.  Sådana
slags tillställningar hade man årligen ett par på prästgården och
mångas deltagande i kalaset gjorde, att detta blev föga kostbart för
prästfolket.  Dess själsliga del, munterheten eller "muntrationen",
bestodo de själva,

<!-- page 287 -->

och det var en sägen på orten, att man ingenstädes roade sig så av
hjärtans grund som hos pastorns.  Man fann dessutom där, vad som
numera sällan finnes, gammaldags mjöd och gammaldags hjärtlighet.

<p>När vår lilla pastor återkom, hade han ett utseende mycket olika
det med vilket han begivit sig bort.

<p>"Jag begriper ingenting av hela historien", sade han, "men den är
allvarsammare än jag trott.  Och inte ett ord, intet ett halvt ord
ville hon ge mig till förklaring.  Emellertid har jag en skriven lapp
från henne till Yngve.  Ditt bud, min lilla gumma, träffade jag på väg
till Kullen, när jag gick därifrån.  Det hade bara haft ett halvt
dussin kommissioner att uträtta på vägen och ..."

<p>"Ah vad?  Ett halvt dussin!  Bara fyra eller fem ...  men hon
kommer väl hit i dag?..."

<p>"Eller sex eller sju -- ja hon kommer, men om det blir glädje för
någon, vet Gud allena."

<p>"Huru så?  Såg hon ond eller stolt ut, som hon kan se ut ibland?"

<!-- begin long quote -->

<p>"Nej, ingen bit, och bäst det för henne -- men så marmorblek, som
hon varit blodlös och en blick som om hon gick till döden eller domen.
Jag, som kommit i akt och mening att ge henne en sparlakansläxa, jag
tillstår, att jag stod där framför henne som en skolpojke, som glömt
bort sin läxa och var färdig att gråta.  Men jag sökte ändå att se
barsk ut och sade: "Yngve är sjuk -- reser sin väg; kom och tala med
honom!" Då säger hon helt saktmodigt men med en slags dödsstillhet och
bleka läppar: "Jag skall komma."

<p>"I dag!" sade jag.  "I dag!" upprepade hon -- och "var god lämna
Yngve detta!" och så räcker hon mig den här lappen.

<p>Jag såg skarpt på henne och frågade om hon ingenting mer hade att
säga.  Hon svarade: "Ingenting mer nu -- men jag skall komma!"

<!-- page 288 -->

<!-- one double quote inserted below -->

<p>"Nå, så i Guds namn välkommen", sade jag och lagade att jag kom mina
färde.  Aldrig har Jag känt mig så tafatt och underlig till mods."

<!-- end long quote -->

<p>"Ack, bara hon kommer, så kommer nog allt tillrätta igen", menade
pastorskan.  "Jag begriper inte saken mer än du, men säkert är, att
den här dagen blir på ett eller annat sätt en lycklig dag -- brödet
har blivit makalöst, allting lyckas i köket, och jag känner mig så
upprymd och på en gång så högtidlig till mods som om..."

<p>"Du skulle få dig ett par döttrar i hemmet", inföll pastorn, "och
det torde hända, men -- nu går jag till Yngve.  Måtte den här lappen
inte göra honom värre galen än förut!"

<p>Med lidelsefull häftighet ryckte Yngve till sig det lilla vita
papperet, som för honom kunde bära liv eller död.  Han bröt
förseglingen och läste tyst dessa ord:

<p>"Yngve, möt mig i dag klockan fem eftermiddagen vid Almas grav.
Där vill jag tala med dig.

<p align=right><i>Hertha</i>."

<p>"Hon kommer, hon kommer då äntligen!" utbrast Yngve i svärmisk
hänryckning!  "Jag får då se henne, höra henne, tala med henne.  Min
Gud, jag tackar dig!  vid graven!  Ja där!  Och kom hon än med döden
till mig, skulle jag tacka henne.  O, Hertha, Hertha!  Du vet ej, du
kan ej förstå..."  Yngvc böjde ned huvudet i sina händer och grät.

<p>"Stackars yngling, stackars gosse!" suckade tyst pastorn i det han
torkade sina ögon.  "Det är förskräckligt att vara så där förälskad.
Nog var jag bra kär i min Elsa, men aldrig på det viset!" Och för att
undvika frågor, som han dels ej kunde, dels fruktade att besvara,
skyndade sig pastorn att lämna rummet, i det han sade sig ha "en
barnunge att döpa", och lämnade Yngve att läsa och omläsa de få

<!-- page 289 -->

orden, som den lilla brevduvan innehöll.

<p>Ensam åter lade han den vid sitt bröst, tryckte den till sina
feberheta läppar, överlämnade sig åt den rörande dårskap, som är de
förälskades -- de må nu heta Yngve Nordin eller Napoleon eller
Palmerston -- vishet och högsta lust, då nämligen de äro förälskade.

<p>Vi lämna nu pastorn till sitt barndop, pastorskan till sina
mångfaldiga bestyr och följa Yngve till --

