<!-- page 76 -->

<h1>Systrarna</h1>

<p>När Hertha lämnade sin fars rum, mötte hon i salen Rudolf, som stod
där liksom väntande, med det nu nästan nedbrunna ljuset i sin hand.
Han nalkades Hertha häftigt, i det han svängde ljuset och sade:

<p>"Hertha, vill du?  vill du?  Säg bara ett ord, allt vad du vill,
skall jag göra!  ..."

<p>"Vad menar du?" frågade Hertha förvånad.

<p>"Här är så kallt!  Tyckte icke du att här var kallt?...  kallt!
Jag såg dig rysa.  vet du...  jag tror ...  det blir aldrig
bättre!..."

<p>"Gå och lägg dig, Rudolf, så blir du varm.  Gå till sängs, stackars
Rudolf, och sov och dröm och -- glöm!  God natt, kära Rudolf!"

<p>"Jag vill lysa dig ned, Hertha!"

<p>"Inte i afton, Rudolf.  Jag skall lysa mig själv.  Giv mig ditt
ljus för i afton och låt månen vara din lykta på din vindskammare, så
gör du mig till viljes, Rudolf."

<p>"Jag går ändå med dig!" sade Rudolf, "ty det kunde hända dig
något...  i trapporna!" Och han ville lägga armen om hennes liv.

<p>Hertha sköt honom sakta undan och sade med

<!-- page 77 -->

allvar: "Jag vill gå ensam, Rudolf.  Jag kan lysa och hjälpa mig
själv.  God natt, Rudolf!"

<p>Hon gick, i det hon stängde dörren efter sig.  Rudolf stod en stund
tyst och mörk och mumlade sedan dovt: "Nå, nå, hon torde väl fly till
min hjälp än en gång...  förr än hon tror det!  ..."  och han gick ut
genom en annan dörr till salen, som genom en vindeltrappa förde upp på
vinden.

<p>Hertha gick ned tvenne trappor till bottenvåningen av huset inåt
gården.  Direktörens rum voro utåt gatan och i andra ändan av huset.

<p>Hertha gick in i en liten stenförstuga, på vardera sidan var en
dörr.  Hertha klappade sakta på den till vänster.  Den öppnades av
moster Petronella.  "Äro små systrarna ännu vakna?" frågade sakta
Hertha.

<p>"Hertha, Hertha!  är det du?" ropade barnsliga, friska röster från
rummet innanför.  "Ack, kom, kom och berätta oss något om balen och
kostymerna, Hertha!"

<p>"Inte i afton, men i morgon, små barn!" sade Hertha, i det hon
lutade sig ned över systrarnas bäddar och lät sin hals kringlindas av
deras armar; "nu vill jag blott säga er god natt och ge er litet
konfekt från kalaset hos Duvas!"

<p>"Tack, tack du kära, stygga Hertha!  God natt, dröm nu något
märkvärdigt, som vi kunna få höra vid frukosten i morgon!"

<p>Herthas drömmar voro ryktbara inom familjen och utgjorde sedan
många år den stilla familjens förnämsta äventyr och även förnämsta
nöjen.

<p>Hertha lovade noga taga reda på sina drömmar denna natt.  Moster
Nella hade före Herthas inträde suttit fördjupad i en stor portfölj,
där en mängd brev, avisstumpar, klippta ur tidningar, krag- och
virkmönster, verser och varjehanda besynnerliga papperspersedlar lågo
om varandra, ur vilket allt moster Nella sökte utreda och sammanföra
trådarna

<!-- page 78 -->

till den hotande hemlighetsfulla rättegången, som hängde över hennes
huvud.  Härvan syntes för oinvigda ögon ohjälpligt trasslig, men
moster, som i alla sina dagar hade funnit ett utsökt nöje i att nysta
upp trassliga härvor, syntes ej misströsta om att utreda denna och
ännu få fullt reda på den hemligt intrigerade fienden, som oftast
visade sig som en obestämd, en förolämpad och förtörnad herre, som
moster i sin ungdom haft den olyckan att stöta sig med.  En nystfot,
med en trasslig garnhärva på, stod bredvid gumman, och då trådarna i
portföljen allt mer syntes förvirra sig, då tog hon sin tröst till
härvan på nystfoten, i hopp, som hon tyst sade sig: "att det ena
trasslet kunde hjälpa det andra."  Det slog ej heller fel, att mosters
utseende och rättegångsutsikter ljusnade betydligt, under det hon med
beundransvärt tålamod och även konstfärdighet letade väg för tråden
genom alla garnhärvans knutar och irrgångar, och allt som denna redde
sig och nystningen fortgick friare, och härvan avtog på nystfoten,
allt lättare blev mosters sinne, allt hoppfullare hennes tankar för
den överhängande processens slutliga utgång.  Då Hertha kom ut ifrån
sina systrar, hade hon övergivit portföljen för den trassliga
garnhärvan på nystfoten, och hennes sinnesstämning hade begynt ljusna
med dess klarnande trassel, och hon sade helt vänligt till Hertha:

<p>"Jag nystar nu till spolar för din väv, min lilla Hertha, och vore
du så flitig som jag, så skulle den bli snart färdig!"

<p>Hertha svarade intet utom "god natt!" med ett missmodigt uttryck
och gick över förstugan till den andra dörren.  Till denna hade hon
nyckeln.  Hon öppnade den och gick in.  Det var ett stort rum, där man
kände lukt av både fukt och rök.  Tak, väggar, eldstad, allt vittnade
om behov och brist av reparation.  Möblerna vero få och ytterst
tarvliga, ehuru uti dessa liksom i andra saker röjdes en kvinnligt

<!-- page 79 -->

vårdande hand.  En vävstol och tvenne spinnrockar stodo i rummet.
Dess enda prydnad bestod i ett litet bokskåp samt i några tavlor,
Herthas arbeten.  Djupt inne till vänster...  Men innan vi vidare
fördjupa oss här, vilja vi tala ett par ord om de tvenne systrar, som
här tillsammans tillbringat den bästa delen av sin ungdom, som här
tillsammans skrattat och gråtit, älskat och tröstat varandra,
tillbringat dagarna i träget arbete och ofta genomvakat nätterna för
att läsa tillsammans de gamla hjältesagorna, historien -- Herthas
älsklingsläsning -- eller romaner -- Almas -- tillsammans svärmat för
stora idéer, uppgjort stora planer, själva utgjutit sina varma känslor
på både vers och prosa (men blott för varandra, ty de ägde ingen annan
publik), och sedan år efter år sett deras ungdoms drömmar förblekna
och deras liv förvandlas till -- vad det nu var.

<p>Deras moder dog vid den yngsta av sina döttrars födelse.  De båda
äldsta voro mycket unga då ännu.  Moderns sjuklighet, till stor del
vållad av brist på lycka i hennes äktenskap, hade fördystrat
döttrarnas barndom.  Efter henne kom deras fars syster i huset för att
taga det om hand.  Ombytet emellan den förra husmoderns och den
senares inflytande liknade det emellan en regnsjuk sommar och en skarp
vinter.  Fru Hård var en fru som berömde sig av sin sanningskärlek och
rättrådighet; och vi vilja ej heller förneka henne dessa egenskaper,
men hon hade icke kärleken, och därför blev hennes blick aldrig fullt
sann; hon såg aldrig hela sanningen i det ämne hon bedömde, och hennes
omdöme blev ej rättvist eller upplyst av billighetens välgörande ljus.
Hertha var tretton år, då denna fru kom i huset; hon var vid den
kritiska ålder, då barnet vaknar ur sin slummer, ser sig om med
öppnade ögon i världen, och då själens alla behov och frågor slå ut,
törstande till dagens ljus.  Det ovanliga och därför oroliga barnets
väsen och anlag missförstodos och misstyddes av

<!-- page 80 -->

fru Hård Hon såg överallt farliga eller rent av dåliga böjelser, och
hon ansåg sanning och rättvisa fordra, att varje fel eller brist hos
den unga flickan framställdes för fadern i dess mörkasta dager, som
hon kallade "dess sanna dager", samt att de på det strängaste
bestraffades.  Fru Hård ansåg sig härutinnan handla som ett mönster av
samvetsgrannhet och rättvisa.  Den djupt känsliga och entusiastiska
unga flickan, som såg sina minsta förseelser förstorade till vidunder,
sina oskyldigaste handlingar misstänkta, sin bästa vilja ofta misstydd
till en elak vilja och alla sina frågor över livets djupare ämnen
tillbakavisade som "onyttiga funderingar", alla yttringar av hennes
unga, uppåtsträvande själ strängt nedsättas, blev först förfärligt
olycklig, ofta intill förtvivlan, samt kastades i ett fullkomligt
kaotiskt mörker över sig själv, människorna, livet, sanningen -- allt.
Behovet att hängivet älska och vörda, som så naturligt vände sig till
dem, som voro hennes naturliga ledare, möttes av dem endast av en
oklok stränghet och världsvishet.  Hon trodde i början att de måste ha
rätt och hon orätt.  Men hon såg sin syster, den milda, för henne
nästan heliga Alma även hårt bedömas och behandlas.  Då reste sig
hennes av naturen kraftfulla själ ur den slaviska nedslagenhet, som
höll på att bemäktiga sig henne, och hon segrade däröver genom
kärleken till systern.  "Det ljus", som evangelisten talar om, "som
upplyser alla människor, som komma i världen", bröt mäktigt fram i
hennes samvete, och hon begynte döma och fördöma dem, som kunde
orättvist bedöma och handla mot denna änglalika syster.  Ljuset i
hennes samvete möttes och väcktes till högre liv av den religiösa
undervisning hon vid denna tid, jämte sin syster och ungdomen i
församlingen där hon bodde, erhöll.  Och ehuru ofullkomlig och bunden
under bokstaven, såsom vanligen denna än var, ehuru även nu hennes
frågor över mörka dogmer tillbakavisades av läraren

<!-- page 81 -->

med det besked, att man "icke fick fråga, att förnuftet måste tagas
till fånga under trons lydnad", så vann hon dock nya ord och förnyad
kraft åt sina av naturen starka instinkter för det högsta rätta och
det högsta goda.  Med dessa vände hon sig mot dem, som sökte kuva
henne och hennes syster.  Hon fordrade en högre sanning, en högre
rättvisa än deras.  De förstodo henne icke.  Men det var ögonblick, då
fru Hård måste frukta för den unga flickan, som hon hade velat kuva,
så hotande blev hennes blick, så förbjudande hela hennes väsen vid
minsta ord eller handling mot Alma.  Fru Hård tordes icke mer behandla
Alma med stränghet.  Men desto mer skildrade hon Hertha för hennes far
som en upprorisk och självrådig natur, och varje hennes ord och
handling frambars till honom ur denna synpunkt.  Såsom hon frambar
till fadern det värsta om dottern, så framförde hon till dottern med
tillökt skärpa hans ord och bestraffningar, under det hon påstod sig
söka att mildra och gottgöra; och möjligen trodde hon sig verkligen
göra det, ty en del människor äro slagna med en förunderlig blindhet
över sig själva.  Så verkade fru Hård småningom till ett stigande,
bittert missförhållande mellan far och dotter.

<p>Vi ha tecknat ett mörkt förhållande.  Måtte det vara sällsynt på
jorden!

<p>Vad som även upplyste Hertha allt mer över fasterns brist på sann
insikt och rättvisa var den fullkomliga svaghet och blindhet, som hon
hade för sin egen dotter Amalia, en glad och vacker men självsvåldig
och på nöjen mycket begiven ung flicka.  Modern gillade och lät henne
i allt följa sina nycker; lät henne roa sig utomhus på fester, där
hennes små triumfer smickrade hennes och moderns fåfänga, under det
att husets döttrar höllos i träget arbete för husets bästa.  Det var
emellertid ej över arbetet, som de klagade; det var över brist av allt
ljus, all glädje däröver, all framtid därmed.  Men de klagade

<!-- page 82 -->

ej högt, de visste, att det skulle ha tjänat blott till att förskaffa
dem bannor odh moraler.

<p>Under en sådan regim uppstår hos unga, energiska naturer i bästa
och minst farliga fall en stor smak för revolutioner, varma sympatier
för polacker, ungrare och alla förtryckta nationer samt önskan att
kämpa för dem, i mera betänkliga fall en mängd hemliga önskningar, som
man bittert förebrår sig men likväl icke kan hindra att återkomma,
t. ex. för vissa nära anhörigas dödsfall, för eldsvådor eller andra
vådor, för -- vad som helst, som kan bryta det dagliga livets mördande
tvång och enahanda.

<p>I ett sådant hemlivets Nifelhem tränger mindre av himmelens
ljusstrålar än i något annat skuggornas rike på jorden.  Slavarna i
Amerikas slavstater ha dock sina religiösa fester, då de få ge luft åt
sina själar i tal och sång och dricka nytt liv i det ljus, som flödar
ifrån Försonarens liv och lära, då de njuta tillsammans sina glada
samkväm och gästabud.  Men inom ett kärlekslöst hem i norden leva unga
kvinnor ett liv, mera bundet och mörkt än den livegnes och slavens.
Det är icke kläder och föda som fattas, icke heller alltid nöjen av
den vanliga tomma kortlivade sorten, vad som felas är livslust, är
frihet och framtid, det bröd och vin som ger lust att leva.

<p>I främsta rummet uppkommer likväl hos unga flickor under sådana
förhållanden längtan att bli fria på det enda vis som står dem öppet,
genom giftermål: "Jag vill gifta mig, om det vore med själva hin
onde!" sade Hertha i unga dar, "för att få enlevera dig, min Alma, ur
detta odrägliga hus!" Alma, av en mildare kvinnlighet än Hertha, ville
"icke gifta sig med vem som helst och allra minst med hin onde",
men...

<p>Alma och Hertha voro båda behagliga nog att fästa männens
uppmärksamhet och tycke, men dels

<!-- page 83 -->

voro de sällan ute i sällskap, dels sågs sällan främmande hemma och
aldrig unga herrar.  Ett undantag gjordes dock för en ung man, släkt
med familjen, och av mer än vanligt intressant personlighet.  Han
försedde de unga flickorna med böcker, talade med dem i ämnen som
djupt intresserade dem, disputerade med Hertha och fäste sig snart
innerligen vid Alma, likasom hon vid honom.  Han förklarade sig, men
avvisades av Almas fader, som fann hans utsikter icke tillräckligt
lovande, och som icke ville lämna ifrån sig dotterns mödernearv i
främmande händer.

<p>Den hårdhet, med vilken den unge mannens tillbud avslogs, Alma
otillfrågad, i det att det försäkrades honom, att hon för honom ej
hade något tycke, förde honom att lämna huset och även landet.  Detta
skedde för omkring tre år sedan.

<p>Vid samma tid inträffade en tilldragelse, som gjorde tillståndet
inom huset ännu svårare.  Den vackra och levnadslustiga Amalia flydde
gärna det tråkiga hemmet och vistades ofta på landet hos unga vänner,
glada och levnadslustiga som hon.  Fru Hård blev varnad för hennes
förhållanden där, föraktade stolt de givna varningarna, men kallade
likväl sin dotter hem -- för sent.  Den glada flickan var -- en fallen
kvinna; erkände det, men nekade envist att nämna dens namn, som vållat
hennes felsteg, och förebrådde modern att genom den uppfostran hon
givit själv ha föranlett hennes olycka.  Detta, sorgen och skammen,
kunde den stolta och likväl moraliskt svaga kvinnan icke bära.  Det
nedbröt henne med ett och hon levde därefter icke länge.  Amalia hade
emellertid avlägsnats, och det var först två år senare, som hon
återvände under ett främmande namn och i djup fattigdom till staden,
där hon tillbringat en del av sin yra ungdom.

<p>Fru Hårds död hade befriat husets unga döttrar från en stundlig,
kärlekslös uppsikt, men deras faders lynne blev efter denna händelse
så ytterligt förstämt

<!-- page 84 -->

och misstänksamt, att döttrarnas liv blev, i flera avseenden, hårdare
än förut.  Han tycktes med var dag bli snålare, gräligare och mera
motsträvig för all frihet och all glädje inom hemmet.  Moster Nella
hade alltid varit, vad hon även av direktören kallades, en nolla
inomhus i avseende på allt utom de yngsta döttrarnas vård.  Hon hade
tagit dem om hand från stunden då de föddes och alltid varit för dem
en god och moderlig sköterska samt lärarinna av "de första begreppen".
Men hon blev allt mera rädd och barnslig samt allt mer upptagen av sin
fixa idé om den stundande stora rättegången.  Så var ställningen inom
huset vid den tid, då den stora kostymbalen skulle givas i staden, och
då Hertha på sin systers bön bevistade -- "för att litet muntra sig
och dem alla" -- en repetition därtill, till vilken hon var bjuden.
Vi återvända nu till stunden, då Hertha återvänd från denna inträdde i
sitt och Almas rum.

<p>Djupt inne i hörnet till vänster stod syskonsängen, och där, till
hälften sittande, vilande mot en högt uppbäddad huvudgärd, satt den
äldsta av de båda systrarna, ännu vid unga år.  Hon var klädd i fina
vita nattkläder, skenet av en liten sparsamhetsnattlampa på bordet vid
sängen upplyste ett milt, blekt ansikte, skönt av själens uttryck mera
än av dragens skönhet, och i vilket i detta ögonblick så mycket
tålamod, men tillika så mycken jämmer uttalade sig, att ingen kunnat
se det utan att röras därav.  Den sjuka höll en bibel uppslagen och
läste i Jobs bok -- denna djupa röst ur den äldsta forntid, som i alla
tider förblivit och förblir den trognaste tolk av de hårt kvaldas
suckar och rop.  Hon som nu läste den höll en blyertspenna i handen
och hade gjort märken vid följande ställen:

<p>"Min ande är svag och mina dagar äro avkortade och graven är
förhanden."

<p>"Han haver sönderbråkat mig alltomåkring och

<!-- page 85 -->

haver uppryckt mitt hopp såsom ett träd."

<p>"Vill du så hård vara mot ett flygande löv?"

<p>Då Hertha kom in, tillslöt systern boken, och ett svagt leende
upplyste det milda, gulbleka ansiktet.

<p>Hertha kastade av sig sin kappa och skyndade fram till sängen, föll
här på sina knän, tog en av systerns händer, som hon betäckte med sina
kyssar både utanpå och innantill.  Strömmar av ömhet flödade ur dessa
ögon, nyss så stränga och stela, och rösten, nyss kall, fann de mest
melodiska ljuva toner för att upprepa:

<p>"Alma, min Alma!  syster, kära, kära syster!"  Och heta tårar
sköljde handen, som hon i outsäglig kärlek lade över sitt ansikte

<p>"Hertha, mitt lilla hjärta, varför så upprörd nu?"  frågade den
sjuka, i det hon lutade sitt huvud ned mot systerns panna och lade sin
fria hand kring hennes hals.

<p>"Ack", svarade denna, "av tusen skäl; därför att jag så mycket
håller av dig och hatar andra, och därför att jag är rädd att du går
bort, bort ifrån mig, min Alma!  ...  Jag har varit stygg i afton, men
det är ingenting, emot vad jag skall bli, när du är borta du min goda
ängel.  Jag skall bli hård och hatfull, ty Gud och människor äro lika
orättvisa och hårda."

<p>"Säg icke så.  Visst går det underligt till här i världen, och nog
tyckes det, som om mycket kunde vara annorlunda, men -- en gång...  en
gång blir nog allt klart, allt gott!  ..."

<p>"Det vet jag ej, det tror jag ej, såsom du.  Kan Gud en gång och
någonstädes låta det goda segra, så varför icke nu och här?"

<p>"Ja, varför?  Det veta vi ej.  Men vi veta ju, att den högsta
kärlek dött på korset och uppstått ur graven och talat om frid och
fröjd bortom den!  ..."

<p>"Ja <i>Han!  Han</i> var god och stor.  Men han levde och dog för
ett stort mål, och vi och många med oss tyckas blott leva för att
långsamt förtvina och dö utan ändamål!"

<!-- page 86 -->

<p>"Ja", sade Alma dystert, "det är det mörkaste.  De långa, bittra
plågorna!  ..."

<p>Hertha steg upp och vred sina händer, i det hon häftigt grät.
Sedan sade hon:

<!-- paragraph below contains nested quotes -->

<p>"Ser du, det är detta, som förbittrar mig mot vårt livs upphov.  Du
är så god, så änglamild, som aldrig låtit en mask lida, som aldrig
gjort annat än gott, varför skall du så plågas?  När vi voro barn, och
vår mor levde, och vi voro lyckliga i hennes famn, då tyckte jag mig
ana och älska Gud.  Men sedan har det blivit så mörkt.  Jag kan ej mer
älska Gud; jag älskar ej, jag förstår ej denna dunkla, förfärliga
makt, som kallat dig och mig och så många andra ur vårt intet, sägande
"Vakna, älska, längta, lid!" Och då vi vaknat, då vi smakat livets
bitterhet, då vi älskat och lidit och anat livets härlighet, blott för
att känna, att vi måste försaka den, då griper oss åter denna makt
sägande: "Det är nog, lägg dig ned att lida och dö; gå ned i din grav.
Du har levat nog!" Nej jag kan ej älska en Gud, som så handlar med
oss.  Jag älskar ej den Gud, som jag ser i världsstyrelsen, och ej den
Gud, som bibeln talar om, han är ingen god, ingen rättvis makt!"

<p>"Min söta Hertha, tala icke så!  -- Det är ju så mycket, som vi
icke förstå!  ..."

<!-- begin long quote -->

<p>"Det är ändå mycket, som vi förstå, Alma!  -- mycket som vårt
samvete säger oss, och som står skrivet där med outplånliga drag.
Detta måste jag, vill jag hålla mig till.  Oklart och otillräckligt,
som det är, är det ändå det enda ljus, som ännu lyser mig i denna
mörka värld, den enda fläck, som är grön och frisk ännu, som jag rår
om, och där jag känner mig hemma.  Om en god Gud är till, så talar han
där -- i mitt samvete, ty det älskar det goda, det hatar det onda, det
vill det rätta.  Skulle jag ej mer tro på detta ljus, ej lyssna till
denna röst, då vet jag ej mer, vad jag skulle vara eller göra.

<p>Jag har så mycket tegat, jag tiger så mycket med

<!-- page 87 -->

vad som rör sig i mitt inre, Alma!  Blott framför dig ger jag mig
luft.  Du skall ensam läsa i mitt hjärta.  Jag tycker, att din blick
har en helande makt.  Lägg din hand där, låt den vila där en stund,
kanske skall den lägga sig denna bitterhet, som jag nu känner där,
emot dem, som givit oss livet -- dem som vi kalla våra fäder i
himmelen och på jorden.  Bitterhet mot sin fader är en förfärlig
känsla.  O Alma!  När jag tänker, att det är vår fars skuld, att du
ligger här bruten -- att du kunnat vara en lycklig maka till den man,
som älskade dig, om icke vår fars självrådighet och girighet skilt er
åt!..."

<!-- end long quote -->

<p>"Tala icke därom, Hertha!" avbröt Alma, i det en dödlig blekhet
betäckte hennes ansikte, "rör ej vid denna sak!"

<p>"Förlåt, älskade!  men -- jag vet, att det är <i>den</i>, som dödar
dig.  Allt sedan har jag sett dig blekna bort och täras som av ett
hemligt ont, dina ögon bli större, dina kinder sjunka in, och du -- o
Alma, söta Alma!  Jag känner, att jag skall hata honom!..."

<p>"Hata honom icke.  Beklaga honom snarare.  Tro mig, han är ej
lycklig.  Han har icke alltid varit sådan han nu är.  Allt sedan vår
mor dog, säger Anna att hans lynne blivit mörkt och sjukt, och vår
faster gjorde honom än dystrare till sinnet."

<p>"Men han är också orättvis och hård.  Hade han gjort oss, gjort dig
rätt, då vore du ej som du nu är.  Varför förhåller han oss vårt
mödernearv?  Varför gör han oss ingen reda för vad vi äga eller vad vi
kunna få?"

<p>"Vi ha ju ingen rätt att begära det!...  Vi äro omyndiga, enligt
vårt lands lagar, och han är vår lagliga förmyndare."

<p>"Och omyndiga skola vi alltid förbli, om vi ej vilja gå till rätta
med vår fader, ty han <i>vill</i>, att vi skola bero av honom, och
vårt lands lagar förbjuda oss att handla, som om vi vore tänkande,
självständiga

<!-- page 88 -->

varelser.  Se, Alma, det är denna orätt mot oss som kvinnor, som
uppretar mig, ej blott emot min far, utan emot de män, som gjort dessa
mitt lands orättvisa lagar och dem, som emot rätt och billighet
fasthålla dem, och med detsamma oss i vårt fångna tillstånd.  Vi ha
förmögenhet i arv efter vår moder likväl kunna vi icke disponera en
skilling därav.  Vi äro gamla nog att veta, vad vi vilja och att kunna
sköta oss själva och andra, likväl hållas vi som omyndiga barn av vår
far och förmyndare, emedan han vill se oss så och behandla oss så.  Vi
äro stängda från varje handling, varje tanke på självständig
verksamhet och framtid; ty vår far och förmyndare säger, att vi äro
omyndiga och barn, och lagen såger: det är hans rättighet, ni ha
ingenting att säga!"

<p>"Ja", sade Alma, "det är orätt och hårdare än man tror.  Men -- vår
far menar oss dock väl och förvaltar säkert vår arvemedel rättvist och
klokt för vårt bästa."

<p>"Och vem skall få gott därav?  Vi?  När vi äro gamla och slöa, så
att vi ej duga mer till någonting!  Se, jag är snart tjugusju år, du
tjugunio redan, och -- för vad ha vi levat?"

<p>Alma svarade intet.  Hertha fortfor:

<!-- paragraph below contains nested quotes -->
<!-- one double quote removed below -->

<p>"Om vi ändå hade fått lära något grundligt, och fått frihet att
försöka våra krafter, som unga män göra det, så skulle jag icke klaga.
Är det ej underligt, Alma, att man alltid frågar gossar vad de vilja
bliva, vad de ha håg eller fallenhet för, och ger dem sedan tillfälle
att lära eller utveckla sig efter deras böjelser, och att man aldrig
gör så med flickor!  De få icke själva tänka och välja yrke eller
levnadsväg.  Ack!  Jag skulle ha velat leva på vatten och bröd och
varit överlycklig om jag fått lära vad ynglingar lära vid akademier,
fått i frihet med egen strävan bryta mig min egen väg.  De fria
konsterna, vetenskaperna, o!  huru lyckliga de människor, som få

<!-- page 89 -->

studera dem, intränga i mysterierna av det sköna och det höga, och
sedan gå ut i världen och meddela åt andra den vishet de lärt, det
goda de funnit.  Huru härligt att dagligen kunna leva och arbeta för
det, som gör världen bättre, skönare, ljusare!  Hur lycklig måste man
ej känna sig, hur god, hur mild, hur annorlunda måste ej livet kännas,
än då man lever, såsom vore inga andra frågor till i världen än: "Vad
skola vi äta och dricka, vad skola vi kläda oss med?"  Och hela livets
omsorg ägnas åt dessa!  O Alma, blevo vi ej födda på jorden till
annat?  Huru uselt!..."  Och liksom överväldigad dolde Hertha sitt
ansikte i sina händer.  Sedan återtog hon lugnare, i det hon klart
blickade upp:

<p>"Huru olika äro icke anlagen i världen, så hos naturens väsen som
hos människorna!  Skaparen har givit var och en sin art och
bestämmelse, som de ej kunna frångå utan att bliva onaturliga eller
förgås.  Detta låter man gälla i anseende till naturens barn.  Man
fordrar icke av eken, att den skall vara som en björk, icke av liljan,
att den skall göra sig till krypväxt.  Männen vill man också numera
tillåta att växa envar efter sin art och natur och bli vad skaparen
kallat dem till; men kvinnorna, just de som skulle fostra alla anlag
för det bästa, de skola förbliva naturlösa, tanklösa och viljelösa
redskap för den lott, som människor bestämma åt dem; de skola stöpas
alla i en form och gå efter ett snöre, såsom hade de ingen egen själ
att visa dem väg och bestämmelse.  Huru olika äro icke likväl hos dem
anlag och lynnen, huru olika äro de icke hos oss systrar, alla barn av
samma föräldrar.  Vilken förståndig och snäll praktisk kvinna gryr
icke i vår lilla Märtha, och Maria däremot, huru ovanligt tänkande och
road av studier, är icke hon?  Du, min Alma, är gjord att vara det
husliga livets ängel, och jag -- -- ack!  jag vet icke, jag kan icke
säga, vad jag är skapad att bli; -- jag söker ännu mig själv, men hade

<!-- page 90 -->

jag fått utveckla mig i frihet, fått näring för den hunger och törst
som jag känner inom mig då -- hade jag kanske kunnat bli något mer än
vanligt gott, och välgörande för mina medmänniskor.  Ty, det kan vara
djärvt att säga, att tänka det, men jag känner med mig att jag hade
kunnat erövra livets goda gåvor för att meddela dem åt många, jag
ville befria de fångna, lyckliggöra de betryckta själar, jag ville
verka och leva och -- dö för mänskligheten.  Andra mål äro mig för
små. Det var en tid, som jag trodde vad människor och böcker säga om
hemmet och familjelivet som kvinnans enda mål och värld, då jag tänkte
att det var en plikt att kväva alla önskningar efter en större
synkrets, en annan verkningskrets, svaga, dumma tankar, som jag länge
sedan kastat bakom mig.  Min inre syn har klarnat, mina egna känslor
och tankar ha blivit mig för mäktiga, och jag kan icke mer som förr
rätta mig efter andras.  -- Det var en tid som jag åtrådde framför
allt konstnärslivet och friheten, men de äro även de själviska,
inskränkta mål, om de ej helgas av något högre.  Giftermål är mig en
bisak, ja, en usel sak, om det ej hjälper till högre mänsklig
utveckling i ljusets och frihetens tjänst.  Vad jag söker och vill, är
ett liv, ett arbete, som låter mig känna, att jag lever fullt, icke
blott för mig, utan för det hela, mitt land, mitt folk, mänskligheten
-- Gud, ja, för Gud, om han är rättvisans och godhetens Gud -- allas
fader!  Jag skall kanske aldrig uppnå det jag söker, Jag skall kanske
gå under, begravas i det inte-liv, som är min och så många, många
kvinnors del på jorden men aldrig, aldrig skall jag säga, att det är
kvinnans rätta arv och lott, aldrig skall jag undergiva mig, aldrig
skall jag upphöra att yrka att hon blev skapad för något bättre, något
mer -- ja, att finge hon i frihet och fullhet utveckla de ädla
krafter, Skaparen gav -- då skulle hon lyckliggöra världen!  O!  finge
jag leva och arbeta för att befria dessa bundna, till ljus och liv

<!-- page 91 -->

längtande, strävande själar -- med vilken glädje skulle jag ej leva,
med vilken glädje skulle jag sedan dö, ja, om än det vore att dö, att
upphöra för evigt.  Jag hade ändå levat odödligt!..."

<p>"Vad du ändå är vacker, Hertha!" utbrast Alma, i det hon med
förtjusning såg upp på den av kärlek och frihetslängtan strålande
systern.

<p>"Vacker?!" upprepade Hertha rodnande och sorgset leende.  "Ack!
det var en tid, då jag kände, att jag kunde bli, kunde vara vacker
om...  men den tiden är förbi.  Nu blir jag fulare för var dag, ty min
själ och mitt sinne förbittras allt mer mot både Gud och människor.
Jag har ibland haft de mest utflugna tankar för att befria oss ur
detta elände.  Jag har tänkt resa till Stockholm, tala vid kungen!..."

<p>"Vid kungen!  ack Hertha!..."

<p>"Ja, vid kungen.  Man säger, att kung Oscar är ädel och rättrådig,
att han icke vägrar någon av sina undersåtar dess rätt.  Jag skulle
tala till honom så här (nu är du kungen och jag är din
undersåtarinna): Ers majestät!  Jag kommer i mina och många mina
systrars namn.  Man har hållit oss såsom barn i okunnighet om våra
mänskliga rättigheter och skyldigheter och gjort oss omyndiga för att
hindra oss att bli fullkomliga människor.  Man har bundit våra själar
och våra händer, ehuru Gud kallat oss att vara fria, och vi ej vilja
annat än gott och rätt.  I andra kristna länder, och även i vårt
brödraland, Ers majestäts norska rike har man givit kvinnorna fria vid
en viss ålder, bestämd av lagen -- och denna ålder är den av hennes
bästa kraft -- men i vårt land, i Sverige befaller lagen, att landets
döttrar för all tid skola vara bundna och förklarade omyndiga, så vida
de icke bli änkor -- lika mycket vid vad ålder, eller ock gå till
kungs för att begära en frihet, som likväl deras förmyndare kan hindra
dem att få."

<p>Men om nu kungen säger: "Mitt kära barn, ni och edra många systrar
behöva stöd och ledning.  Ni

<!-- page 92 -->

kunna ej styra och ställa för er själva!"

<p>"Då svarar jag: Ers majestät!  Sätt oss på prov, och eders majestät
skall få se, att därmed förhåller sig annorlunda.  Många ädelsinnade
och frisinnade kvinnor ha bevisat det, och dessa kunna bli allt flera,
kunna bli många i vårt land, om blott vårt lands lagar vilja
tillstädja det.  Icke kunna barnen lära gå, förrän man löser dem ur
lindorna; icke kunna de bruka sina ögon, förrän man låter ljuset
inkomma i deras rum.

<p>Låt oss blott veta att vi kunna, att vi få bli våra egna stöd, och
vi skola lära att stödja oss själva och andra.  Ers majestät!  Giv oss
friheten, giv oss rätt över våra själar, över vårt liv, vår egendom,
vår framtid, och vi skola tjäna eder, och vårt land och allt gott av
allt vårt hjärta och all vår håg, och med all vår förmåga, såsom blott
de fria kunna göra det!..."

<p>"Väl talat, min sköna, ädla Hertha!" utbrast Alma, "jag ville, att
kungen och Sveriges ständer även kunde både se och höra dig, de skulle
då ångra att ha gjort svenska kvinnan orätt, att ha velat nedsätta
hennes värde, stänga hennes framtid."

<p>"Och samhällets med detsamma!" inföll Hertha eldigt; "ty mycket av
det usla, som där råder i seder och sinnelag, kommer av kvinnornas
brist på aktning för sig själva, brist av begrepp om deras högre
kallelse som människor.  Vår stackars Amalia till exempel, och många
med henne, hade säkert icke fallit och blivit föraktade varelser, om
de tidigt fått se upp och framåt till någon ädel och för dem
tillgänglig bestämmelse, som de kunna leva och arbeta för var dag.
Hur dunkelt och hur trångt är icke det rum, som man lämnar kvinnan på
jorden!  Och när hon känner det, när "stugan blir henne för trång",
huru ensam och skyddslös är hon ej på den stora allmänningen utom den.
Också, huru få äro ej de kvinnor, och huru lyckliga måste ej
omständigheterna

<!-- page 93 -->

vara för dem, som bliva allt vad de kunna och böra vara, emot den
mängd, som lever och dör ofärdiga, halva eller fjärdedels människor.
Och jag, som dömer dem så strängt, vad är jag själv utom ett ofärdigt
utkast till ett mänskligt väsen?  Endast det att jag kämpar emot ett
tillstånd, som vållar detta endast det ger mig någon aktning för mig
själv.  Ty jag vet det -- jag kunde vara något annat, något mer!"

<p>"Och du skall ännu bli det", sade Alma.  "Ty, du är icke av de
vanliga, och dina rika, sköna anlag kunna icke slockna eller stelna.
Det anar mig, Hertha, att du ännu har mycket skönt att uppleva, att
leva för.  En gång...  en gång vill jag tala med vår far om dig och
små systrarna.  Han vill dock vårt bästa, han älskar oss på sitt
vis!..."

<p>"Så gör också slavägaren sina slavar och livegna, och det är 'bara
av omsorg och ömhet för dem som han nekar dem friheten.  Jag är trött,
Alma, åt det myckna och meningslösa talet om kärlek och kärlek.  Jag
ville, att man talade mindre om kärlek och mer om rättvisa; sann
rättvisa, i synnerhet att man övade den mer i världen.  Ty orättvisa
är roten till all kärlekslöshet, till allt ont.  Utan rättvisa är
ingen sann kärlek, ej heller kan den bevaras.  Det var en tid, då jag
var barn, då jag mycket älskade min fader, då jag såg upp till honom
som till ett högre väsen, och ännu ibland händer det mig, när jag ser
honom sitta där med de starka, vackra dragen, lik en gammal, avsatt
kung, såsom nu, då han är sjuk, att mitt hjärta drages med förunderlig
makt till honom -- -- jag ville ge mycket för att kunna älska honom
och älskas av honom; men redan då jag var barn, lärde han mig frukta
sig, och sedan, då jag förstått hans själviskhet, hans orättvisa, har
jag förlorat all tro på honom, all vilja att göra honom till viljes,
och känner mig stundom närmare att hata än att älska honom.  Med var
dag blir mig

<!-- page 94 -->

förhållandet till honom bittrare!"

<p>"Och ändå, ändå torde det kunna bli annorlunda.  Bida, min söta
Hertha, bida ännu en tid, det anar mig, att en förändring förestår --
-- det är mig så underligt till mods i afton, ängsligt och ändå --
ljust!  ...  Men Hertha, jag ville nu tala med dig om något annat, be
dig om något..."

<p>"Ack säg!  Allt vad du vill och jag kan, det vill jag göra."

<p>"Jag ville tala med dig om Rudolf.  Söta Hertha, var icke <i>för
vänlig</i> mot honom.  Jag förstår nog varifrån din vänlighet för
honom kommer, men han torde misstaga sig därom och inbilla sig en
annan orsak."

<p>"Han är då bra litet klok stackars gosse riktigt slug har han
aldrig tyckts mig vara; men också har vår far varit så sträv och
häftig mot honom.  Sedan fem år, som han är i vårt hem, har han ej
fått ett vänligt ord, ej en vänlig blick en gång, utan blott bannor
och förebråelser.  Dessutom hålles han i strängt arbete och får sällan
njuta någon ledighet.  Man kan bli sinnessjuk av ett sådant liv.  Han
såg ju ständigt så dyster och hängfärdig ut.  Jag tyckte att han så
väl behövde litet systerlig ömhet och omsorg."

<p>"Ja, blott han kan emottaga dem rätt.  Men han är ögonskenligen kär
i dig; och sedan dagen då du flydde till honom och han hjälpte dig
från den fulla karlen, så har han tagit sig ett sätt att närma sig
dig, som oroar mig.  Det ser ut, som om han ansåg sig ha rätt att vara
din beskyddare."

<p>"Och det har han fullkomligt", svarade Hentha leende, "när det
kommer an på att rädda mig ifrån fulla karlar.  Han är stor och stark,
och bar sig vid detta tillfälle raskt och modigt åt.  Jag tycker även,
att han, sedan denna händelse, blivit mera vaken och glad, tyckes ha
fått mera självförtroende.  Ack!  det gör så gott att vinna aktning av
våra närmaste,

<!-- page 95 -->

att kunna gälla något för dem.  Var icke orolig, söta Alma över Rudolf
och mig.  Han är lik en stackars planta, som uppväxt i mörkret och som
behöver ljus för att få rätt färg och fason.  Låt mig vara det ljuset
för honom.  Vi äro ju nästan syskon, och den stackars fader- och
moderlöse gossen har ingen i världen, som hyllar och håller av honom.
Det finnes hos honom en viss rå kraft, som rätt utvecklad kan göra
honom till en man.  Skulle han också till en tid misstaga sig på min
känsla för honom, så kan det misstaget ej räcka länge; jag är varken
vacker eller behaglig nog för att vara farlig för någon mans lugn, och
jag blir det med var dag allt mindre."

<p>"Det förstår du icke, du kan vara farligare än mången skönare
kvinna för den, som ser dig i ditt dagliga liv."

<p>"Så säger du, som varit och väl även blir min enda älskade älskare.
Men jag skall göra, som du säger, Alma.  Jag skall vara försiktig med
Rudolf.  Stackars Rudolf!..."

<p>"Tack!  Vad ditt hår är vackert; det har undersköna, gyllene
dagrar, när ljuset faller på det så där från sidan."

<p>"Jag sköter det också väl, för dina ögons skull."

<p>"Mina ögon tacka dig därför; det gör dem gott.  Vad är klockan?"

<p>"Klockan är snart tolv."

<p>"Jag kan då taga mina opiidroppar.  Jag vet att jag ej får sova
eljest."

<p>"Jag skall giva dig dem.  Gud ske lov för dessa vänner, som låta
oss glömma livet och dess elände.  Denna dag har varit mig bitter, nu
vill jag taga dvalakalken med dig och med dig vandra i drömmarnas
land.  Kanske att vi där kunna få veta varför vi leva.  Ty här se vi
det icke."

<p>Och Hertha tog samma antal droppar, som hon givit systern, och lade
sig sedan vid hennes sida på sängen.

<!-- page 96 -->

<p>"Vill du ej kläda av dig?"

<p>"Nej, varför kläda av sig och kläda på sig för att ständigt göra --
ingenting.  Jag är trött åt detta evigt samma och onödiga.  Dessutom
skall jag kanske i drömmen uppvakta kungl.  majestät och föra de
bundnas talan, och då kunde det på en gång falla mig in, att jag vore
oklädd, i fall -- jag vore det.  Men nu skall jag vara rustad för alla
äventyr."

<p>"Ja, dröm nu någon rätt märkvärdig dröm som du sedan kan tala om
för oss och kungen.  God natt; Iåt mig få lägga täcket över dig.  Så
där."

<p>"Känner du dig bättre nu?"

<p>"Ja, mycket bättre.  Jag tror, att jag skall sova gott."

<p>"Gud vare lov.  Kyss mig, god natt, min Alma!  Alma min; Alma, du
min Alma!  Bed Gud för mig, för oss alla!" De båda systrarna lade sina
armar om varandras liv och sovo snart djupt, och Hertha drömde en
besynnerlig dröm eller syn, som flyttade henne flera år framåt i tiden
och lät henne se åtskilligt, som komma skulle.

