<!-- page 408 -->

<h1>Kungsköpingsborna</h1>

<p>Aldrig hade inom Kungsköpings samhälle någon persons sjukdom och
sista stunder blivit följda med ett så allmänt deltagande som Herthas.
Men också fanns där icke många av stadens bättre familjer, som icke
haft en dotter eller ung anförvant i hennes skola och som icke hade
henne att tacka för att ha väckt skönare liv hos dessa.  När hon var
borta, sjöngo de i kor hennes lov, och vackra verser, varma av
hjärtats ingivelse, diktades till hennes ära.  Under hennes långa
sjukbädd sändes henne allt som man trodde kunde hugsvala den, och
större gåvor hade icke uteblivit, om Hertha med ett enda halvt ord
velat påkalla dem.  Men hennes medfödda stolthet nekade henne detta.
Sina närmaste vänner bad hon endast att, efter hennes död "vara goda"
mot hennes systrar.  Och var det pietet mot hennes minne, eller verkan
av det himmelska skydd, som Hertha stundom gladde sig åt att kunna
giva sina systrar, då hon var borta, visst är, att människor voro
"goda" mot dem och att en vänlig stjärna syntes uppgå över deras liv.
Redan före Herthas död hade den unge Olof E. och Herthas syster Maria
närmat sig varandra i innerlig högaktning och tillgivenhet; och

<!-- page 409 -->

då vi nu lämna dem ur sikte, se vi Olof E. befordrad till en plats,
där han kan bjuda sin hand och en fredad levnadsställning åt sin hulda
Maria.  Märtha säges vara nämnd till föreståndarinna för en
slöjdskola, vilken några av kungsköpingsborna till Herthas minne
stiftat för unga flickor och vartill de inköpt de bildstoder, som hon
ämnat för den.  Den anda av liv och kärlek till högre utveckling, som
hon väckt, fortlevde och -- lever ännu i staden.

<p>Den har även verkat, att den goda pastorskan fått alla sina
önskningar för småbarnsskolan uppfyllda.  Vem som nu är lärarinna där,
sedan Amalia flyttat med sin man till annan ort, veta vi icke.  Sedan
Maria Duva blivit gift, ha pastorn och pastorskan skaffat sig en ny
dotter i huset, och pastorskan önskar sig ännu en.  Det goda äkta
paret har ännu rum i sitt hus och i sitt hjärta.

<p>Mimmi Svanberg fortfar alltjämt i sin mångfaldiga verksamhet som
"Stadsrådinna" i staden, även sedan hon blivit gift med en förmögen
man därinom.

<p>Hennes skyddsling, den klarögda men lama lilla sångerskan Mina, är
antagen som sånglärarinna i småbarnsskolan och delar sitt glada,
oskuldsfulla liv emellan denna och sin nu mera lyckliga moders hem --
ett verk av syskonföreningen -- och aldrig på jorden såg man väl en
lam varelse mera lik en sångfågel till liv och lynne.

<p>Fru Tupplander fortfar med sina kaffejuntor och sin strid mot denna
tids principer, "utan aga och moral", och beklagar högt, att fröken
Krusbjörn allt mer smittas av dessa och tar deras parti.

<p>Professor Methodius har ännu icke fått sitt system att rätt "ta
knäcken", "ta skruv", och protokollssekreter N. B. har icke ännu fått
sin bok emot fruntimmersföreningar färdig.  Han har emellertid ingått
i en särskild fruntimmersförening, han är gift med -- Mimmi Svanberg.

<p>Fru Uggla, som icke längre kan sucka över "de

<!-- page 410 -->

sju mamsellerna Duva" eller över sin dotter Ingeborgs många döttrar,
alldenstund hon endast fått en (samt två söner) och ej heller kan
sucka över sin dotters öde, som hon ser lycklig med den bästa man, har
nu tagit sig för att sucka över fem fröknar Hoppenstedt och nio
fröknar Uggla (hennes släktingar) samt deras ovissa utsikter.

<p>Vi vilja slutligen tala om två personer, som lågo Herthas hjärta
nära och med vilka hon stod i ständigt samband medan hon levde, men
det är föga vi ha att säga om dem.

<p>Rudolf -- "stackars Rudolf", som Hertha brukade kalla honom,
fortsatte flera år sin fotvandring och alltemellanåt kom till Hertha
ett brev och i detta en liten penningsumma "för brandskadade".  Efter
Herthas död upphöra underrättelserna om honom, och det synes troligt,
att han ej länge överlevde henne.  Av hans brev ser man, att han ej
fann rast eller ro på jorden utan ständigt förföljdes av brandnattens
minnen samt av en röst, som tycktes tillropa honom: "Bort!  bort!" men
han hörde även en annan, som lät honom lyfta huvudet, blicka uppåt och
upprepa: "Bortom!  bortom!" en röst, som viskade om en "Gud större än
vårt hjärta, som vet allting och när vilken är mycken förlåtelse".
Och såsom det finnes mänskliga irrstjärnor, vilka under sina
excentriska banor synas en liten tid inom vår horisont, och sedan
aldrig mer återkomma dit, men kunna av andra planetsystem attraheras
och i deras stjärnkrets vinna ordning och lugn, så finnes även bland
människorna nebulosor, som icke under deras jordiska livstid mäkta
utbilda sig till en bestämd kärna; och även för dessa se vi tröstfullt
till <i>den</i>, som vill och förmår fullborda alla sina verk.  Han
har satt den ena människan till den andras sol, och så se vi Rudolf,
den stackars "skymningens son", genom förbindelsen till Hertha på väg
till livet och ljuset.

<p>Eva Duva levde, Egeria-lik, fördold inom den

<!-- page 411 -->

heliga lund, där hon bibringade en skön levnadsvishets läror till
alla, som kommo inom hennes krets.  Länge blommade hon i Solberga
prästgård, täck och frisk som en ros, sedan vissnade hon, åldrades
såsom andra, men behöll en oförvissnelig ungdom i sitt stilla
verksamma liv som dotter, väninna och mor för värnlösa små.  Hon gifte
sig aldrig, och hennes enda jordiska kärlek var -- <i>Hertha</i>.

